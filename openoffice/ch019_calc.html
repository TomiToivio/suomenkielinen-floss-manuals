<div id="main-content"><h1>Calc</h1>
<div id="content">
<p>Calc on OpenOffice.orgin taulukkolaskentaohjelma. Se tarjoaa uusille käyttäjille helpon aloitusympäristön ja kokeneemmille tiedonkäsittelijöille heidän kaipaamansa edistyneet toiminnot. Calc korvaa erinomaisesti Microsoftin Excelin. Pidä hauskaa ja yritähän täyttää kaikki 17 179 869 184 solua, joita voit käyttää yhdessä tiedostossa! </p>
<p><strong>Calcin käyttöliittymä: </strong></p>
<p><img title="resized_630x368_calc_en" src="_booki/openoffice/static/OpenOffice-CalcIntro-resized_630x368_calc_en-fi.png" alt="resized_630x368_calc_en" width="630" height="368"></p>
<h2>Ominaisuudet</h2>
<p>Calcissa on erinomainen työskentely-ympäristö ja edistyneet toiminnot. Tässä joitakin esimerkkejä Calcin ominaisuuksista: </p>
<ul><li><strong>Intuitiivinen suunnittelu</strong> - Calc on erinomaisesti suunniteltu, se toimii kuin ajatus. Jos esimerkiksi haluat täyttää tietoja vain kymmenelle ensimmäiselle riville, valitse kyseiset rivit, ja Calc tietää, että haluat käyttää vain niitä. Jos taas täytät sarakkeeseen viisi lukua ja napsautat kuudennessa solussa syöttörivin Summa-painiketta, Calc tietää, että haluat laskea viisi aiemmin syöttämääsi lukua yhteen ja antaa niiden summan kuudenteen soluun. </li>
<li><strong>Ohjattu funktion luonti (Ctrl+F2) </strong>- Calc tarjoaa käyttöösi noin 375 eri funktiota. Ohjatussa funktion luonnissa ne on ryhmitelty aihepiireittäin, esimerkiksi Rahoitus, Tiedot, Looginen ynnä muita. Tämä ominaisuus on erinomainen siksi, että sen avulla keskivertokäyttäjä voi hyödyntää kaikkia näitä funktioita, sillä ohjelman sisäinen ohje antaa niistä jokaisesta tietoa ja malleja. Osa funktioista on kuitenkin niin monimutkaisia, ettet peruskäytössä tarvitse niitä kenties koskaan. </li>
<li><strong>Ulkoisen aineiston lisääminen </strong>- Calcissa voit tuoda tietoa internetistä tai omista tiedostoistasi ja käsitellä sitä laskentataulukossa. Lisäksi taulukot on mahdollista päivittää niin, että niiden tiedot vastaavat ulkoista lähdettä.</li>
</ul><h2>Nopea esittely</h2>
<p><img title="resized_630x368_interface_en" src="_booki/openoffice/static/OpenOffice-CalcIntro-resized_630x368_interface_en-fi.png" alt="resized_630x368_interface_en" width="630" height="368"></p>
<ul><li><strong>A. </strong>-<strong> <span style="text-decoration: underline;">T</span>iedosto</strong>, sisältää esimerkiksi toiminnot <span style="text-decoration: underline;">A</span>vaa, <span style="text-decoration: underline;">T</span>allenna, <span style="text-decoration: underline;">V</span>ie, Tu<span style="text-decoration: underline;">l</span>osta jne. </li>
<li><strong>B.</strong> -<strong> <span style="text-decoration: underline;">M</span>uokkaa</strong>, tässä valikossa ovat esimerkiksi toiminnot Kopioi, Liitä, Kumoa ja Toista. </li>
<li><strong>C. </strong>- <strong><span style="text-decoration: underline;">N</span>äytä</strong>, tämä valikko sisältää kaikki työkalurivit, näyttövaihtoehdot sekä zoomausasetukset.</li>
<li><strong>D. </strong>- <strong><span style="text-decoration: underline;">L</span>isää</strong>, tässä valikossa voit lisätä muun muassa rivejä tai sarakkeita, taulukoita, kaavioita, huomautuksia ja kuvia. </li>
<li><strong>E. </strong>- <strong>M<span style="text-decoration: underline;">u</span>otoilu,</strong> tässä valikossa voit muotoilla mitä tahansa koko sivusta yksittäisiin soluihin. </li>
<li><strong>F. </strong>- <strong>T<span style="text-decoration: underline;">y</span>ökalut</strong>, tässä valikossa on Calcille erityisiä ominaisuuksia kuten Tavoitteen haku, Jäljitys ja Ratkaisin. Lisäksi valikko sisältää useissa ohjelmissa käytettyjä ominaisuuksia kuten Oikoluku, Galleria, Makrot ja monia muita. </li>
<li><strong>G. </strong>- <strong>Tie<span style="text-decoration: underline;">d</span>ot,</strong> tämä valikko on suunniteltu erityisesti Calcille. Se sisältää solujen tietojen käsittelyyn erityisesti tarkoitettuja ominaisuuksia, joita ovat esimerkiksi Suodatus, Määritä alue, Lajittele, Yhdistä ja Kelpoisuus. </li>
<li><strong>H. </strong>- <strong><span style="text-decoration: underline;">I</span>kkuna</strong>, tämän valikon kautta voit avata uuden ikkunan samasta tiedostosta. Voit myös jakaa tai lukita soluja. </li>
<li><strong>I. </strong>- <strong><span style="text-decoration: underline;">O</span>hje</strong>, kuten kaikissa muissakin OOo:n ohjelmissa, myös Calcissa saat tämän valikon kautta käyttöösi ohjeita, esimerkiksi itse ohjelmaan sisältyvän ohjehakemiston. </li>
<li><strong>J. </strong>- <strong>Lukujen muotoilu</strong>, näillä painikkeilla voit muuttaa käyttämääsi lukujen muotoiluasetusta. Esimerkiksi napsauttamalla Valuutta-kuvaketta saat solulle oletusvaluuttamuodon, joka määrittyy kieliasetusten mukaan (suomenkielisessä ohjelmassa soluun kirjoittamasi luku 5 muuttuu muotoon 5,00 €). Muita mahdollisia muotoiluja ovat Prosenttia, Vakio, Lisää desimaaleja ja Poista desimaali. </li>
<li><strong>K. </strong>- <strong>Syöttörivi</strong>, tämä on taulukkolaskentaohjelmien tärkein osa. Syöttörivillä voit luoda erilaisia funktioita, jotka helpottavat tiedon käsittelyä ja lisäämistä. Eräs yksinkertainen funktio on esimerkiksi =SUM(), jonka avulla voit laskea sulkeiden sisällä olevat solut yhteen. </li>
<li><strong>L.</strong><strong> </strong>- <strong>Yksinkertaiset muotoilu- ja kirjasintyökalut, </strong>nämä työkalut sisältävät tekstin ja lukujen muotoilussa tärkeitä ominaisuuksia. Voit vaihtaa kirjasinlajia tai sen tyyliä. </li>
<li><strong>M. </strong>- <strong>Taulukot</strong>, tämän käyttöliittymän osan kautta voit siirtyä taulukosta toiseen. Kaksoisnapsauttamalla taulukoita voit nimetä ne uudelleen ja kaksoisnapsauttamalla palkin tyhjässä kohdassa voit lisätä uuden taulukon. </li>
<li><strong>N.</strong> - <strong>Zoomaus</strong>, tällä säätimellä voit zoomata eli suurentaa tai pienentää sivunäkymää, jolloin kerralla näkyvien solujen määrä vaihtelee. Säätimestä näet myös sillä hetkellä käytössä olevan zoomausprosentin. </li>
</ul></div></div><ul Class="menu-goes-here"><li Class="booki-section">Johdanto</li><li><a href="/openoffice/index">Johdanto</a></li>
<li Class="booki-section">Asennus</li><li><a href="/openoffice/ch003_asennus-windowsiin">Asennus Windowsiin</a></li>
<li><a href="/openoffice/ch004_asennus-ubuntuun">Asennus Ubuntuun</a></li>
<li Class="booki-section">Yleistä</li><li><a href="/openoffice/ch006_avaa-tiedosto">Avaa tiedosto</a></li>
<li Class="booki-section">Writer</li><li><a href="/openoffice/ch008_writer">Writer</a></li>
<li><a href="/openoffice/ch009_fontti">Fontti</a></li>
<li><a href="/openoffice/ch010_kappale">Kappale</a></li>
<li><a href="/openoffice/ch011_taulukko">Taulukko</a></li>
<li Class="booki-section">Impress</li><li><a href="/openoffice/ch013_impress">Impress</a></li>
<li><a href="/openoffice/ch014_uusi-esitys">Uusi esitys</a></li>
<li><a href="/openoffice/ch015_esityksen-asettelu">Esityksen asettelu</a></li>
<li><a href="/openoffice/ch016_grafiikka">Grafiikka</a></li>
<li><a href="/openoffice/ch017_videon-ja-aanen-lisaaminen">Videon ja äänen lisääminen</a></li>
<li Class="booki-section">Calc</li><li><a href="/openoffice/ch019_calc">Calc</a></li>
<li><a href="/openoffice/ch020_taulukot">Taulukot</a></li>
<li><a href="/openoffice/ch021_kaavat">Kaavat</a></li>
<li Class="booki-section">Draw</li><li><a href="/openoffice/ch023_draw">Draw</a></li>
<li><a href="/openoffice/ch024_tekstit">Tekstit</a></li>
<li><a href="/openoffice/ch025_piirros-tyokalurivi">Piirros-työkalurivi</a></li>
<li><a href="/openoffice/ch026_galleria">Galleria</a></li>
<li Class="booki-section">Tekijät</li><li><a href="/openoffice/ch028_tekijat">Tekijät</a></li>
</ul>