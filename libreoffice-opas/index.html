<div id="main-content"><h1>LibreOffice</h1>
<p><img src="http://fi.flossmanuals.net/kirjoita/libreoffice/_draft/_v/1.0/static/LibreOffice_logo_1.png" alt="" width="300" height="77"> </p>
<p><strong>LibreOffice</strong> on täysi toimisto-ohjelmistopaketti, joka sisältää kaikki tarvitsemasi ohjelmat tekstinkäsittelystä esityksiin, taulukkolaskentaan, julkaisuun ja tietokantojen hallintaan. LibreOffice sisältää viisi varsinaista ohjelmaa ja kaksi lisäkomponenttia. Varsinaiset ohjelmat ovat:</p>
<ul><li><strong>Writer</strong> - tekstinkäsittely</li>
<li><strong>Impress</strong> - esitysgrafiikka</li>
<li><strong>Calc</strong> - taulukkolaskenta</li>
<li><strong>Draw</strong> - julkaisu- ja vektorigrafiikka</li>
<li><strong>Base</strong> - tietokannat</li>
</ul><p>Lisäosat ovat:</p>
<ul><li><strong>Math </strong>- matemaattiset kaavat</li>
<li><strong>Chart </strong>- kaaviot</li>
</ul><h2>Historiaa</h2>
<p>LibreOffice pohjautuu saksalaisen StarDivisionin kehittämään kaupalliseen ohjelmistoon nimeltä StarOffice. StarOffice muuttui ilmaiseksi, kun Sun Microsystems osti ohjelman lähdekoodin StarDivisionilta elokuussa 1999 ja julkaisi StarOfficen version 5.2 ilmaisena ohjelmistona.</p>
<p>Vuonna 2000 Sun Microsystems vapautti suurimman osan StarOfficen lähdekoodeista ja pystytti niiden ympärille uuden avoimen lähdekoodin OpenOffice.org-ohjelmistoprojektin. OpenOffice.orgista tuli nopeasti suosituin vapaa toimisto-ohjelmisto. Projektin hallintaan ja tulevaisuudennäkymiin ei kuitenkaan erityisesti Sun Microsystemsin ulkopuolisten kehittäjien piirissä oltu tyytyväisiä. Epäkohtien korjaamiseksi nämä kehittäjät perustivat syksyllä 2010 The Document Foundation (TDF) -nimisen ryhmittymän, joka ryhtyi kehittämään OpenOffice.orgin pohjalta LibreOffice-ohjelmistoa.</p>
<p> </p>
<h2>Etuja </h2>
<p> </p>
<p>LibreOffice suunniteltiin alusta lähtien yhtenäisenä ohjelmistopakettina. Tämä tuo mukanaan useita etuja:</p>
<ul><li><strong>Samanlainen ulkonäkö ja toiminta </strong>- kaikki LibreOfficen ohjelmat näyttävät ja käyttäytyvät samalla tavalla, joten pakettia on helpompi käyttää.</li>
<li><strong>Samat työkalut</strong> - Samoja työkaluja käytetään ohjelmasta toiseen, joten käyttäjän tarvitsee opetella työkalun käyttö vain kerran.</li>
<li><strong>Jaettu tieto</strong> - ohjelmat jakavat tietoja keskenään, joten jos lisäät sanan sanakirjaan Impressissä, se löytyy myös Writerin sanakirjasta. </li>
</ul><p><span class="Apple-style-span">LibreOfficella on myös nämä tärkeät edut: </span></p>
<p> </p>
<ul><li><strong>Useita alustoja</strong> - LibreOffice ei ole vain yhden alustan ohjelma: se toimii Linuxissa, Windowsissa ja Macissa. </li>
<li><strong>OpenDocument-tiedostoformaatti</strong> - kaikki ohjelmat tallentavat työt OpenDocument-formaattiin (ODF), joka on avoin ja vapaa standardi XML-pohjaisille dokumenteille. ODF:n kehitti OASIS-yhtymä, joka on useiden ohjelmistotalojen yhteinen hanke.</li>
<li><strong>Mallit</strong> - LibreOfficen verkkosivuilla on monia kymmeniä mallitiedostoja, joita voit käyttää Writerissä, Impressissä, Calcissa ja Draw'ssa. Kaikki mallit ovat saatavissa täältä:  <br><a href="http://templates.libreoffice.org/">http://templates.libreoffice.org/</a> </li>
<li><strong>Lisäosat</strong> - LibreOfficen verkkosivuilla on myös laaja valikoima lisäosia, joita voit käyttää paketin ohjelmissa. Kaikki lisäosat ovat saatavissa täältä:  <br><a href="http://extensions.libreoffice.org/">http://extensions.libreoffice.org/</a> </li>
<li><strong>Omankielinen käyttöliittymä</strong><span class="Apple-style-span"> - voit todennäköisesti käyttää LibreOfficea omalla äidinkielelläsi. Tätä kirjoitettaessa Document Foundation</span><span class="Apple-style-span"> tarjoaa ohjelmistopaketin <a href="http://fi.libreoffice.org/lataa/kaikki/">käännettynä 105 kielelle</a>, ja ohjelmiston <a href="http://fi.libreoffice.org/muut-kielet/">verkkosivusto on olemassa 39 kielelle</a>. Saatavilla on myös <a href="http://fi.libreoffice.org/lataa/">suomenkielinen versio</a>.  </span></li>
<li><strong>Hinta</strong> <span class="Apple-style-span">- LibreOffice on ilmainen ja täysin vapaa, eli sen käyttäminen ei maksa sinulle mitään.</span></li>
</ul></div><ul Class="menu-goes-here"><li Class="booki-section">Libreoffice</li><li><a href="/libreoffice-opas/index">Johdanto LibreOfficeen</a></li>
<li Class="booki-section">Asennus</li><li><a href="/libreoffice-opas/ch003_asennus-windowsiin">Asennus Windowsiin</a></li>
<li><a href="/libreoffice-opas/ch004_asennus-ubuntuun">Asennus Ubuntuun</a></li>
<li Class="booki-section">Yleistä</li><li><a href="/libreoffice-opas/ch006_avaa-tiedosto">Avaa tiedosto</a></li>
<li Class="booki-section">Kirjoita</li><li><a href="/libreoffice-opas/ch008_writer">Writer</a></li>
<li><a href="/libreoffice-opas/ch009_fontti">Fontti</a></li>
<li><a href="/libreoffice-opas/ch010_kappale">Kappale</a></li>
<li><a href="/libreoffice-opas/ch011_taulukko">Taulukko</a></li>
<li Class="booki-section">Esitä</li><li><a href="/libreoffice-opas/ch013_impress">Impress</a></li>
<li><a href="/libreoffice-opas/ch014_uusi-esitys">Uusi esitys</a></li>
<li><a href="/libreoffice-opas/ch015_esityksen-asettelu">Esityksen asettelu</a></li>
<li><a href="/libreoffice-opas/ch016_grafiikka">Grafiikka</a></li>
<li><a href="/libreoffice-opas/ch017_videon-ja-aanen-lisaaminen">Videon ja äänen lisääminen</a></li>
<li Class="booki-section">Laske</li><li><a href="/libreoffice-opas/ch019_calc">Calc</a></li>
<li><a href="/libreoffice-opas/ch020_taulukot">Taulukot</a></li>
<li><a href="/libreoffice-opas/ch021_kaavat">Kaavat</a></li>
<li Class="booki-section">Piirrä</li><li><a href="/libreoffice-opas/ch023_draw">Draw</a></li>
<li><a href="/libreoffice-opas/ch024_tekstit">Tekstit</a></li>
<li><a href="/libreoffice-opas/ch025_piirros-tyokalurivi">Piirros-työkalurivi</a></li>
<li><a href="/libreoffice-opas/ch026_galleria">Galleria</a></li>
<li Class="booki-section">Lisenssi</li><li><a href="/libreoffice-opas/ch028_tekijat">Tekijät</a></li>
</ul>