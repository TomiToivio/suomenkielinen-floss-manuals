<div id="main-content"><h1>FLOSS Manuals</h1>
<div>
<p>FLOSS Manuals tarjoaa avoimia käyttöohjeita vapaiden ohjelmistojen käyttöä varten. FLOSS Manuals on voittoa tuottamaton säätiö, joka on perustettu Amsterdamissa vuonna 2006. FLOSS Manuals on myös wiki ja vapaan dokumentaation kirjoittajien yhteisö.</p>
<p>Lyhenne FLOSS tulee sanoista Free/Libre/Open Source Software. Suomeksi lyhenne käännetään yleensä sanoiksi Vapaat ja Avoimen Lähdekoodin Ohjelmat eli VALO. FLOSS Manualsin voisi siis suomentaa VALO-käyttöohjeiksi.</p>
<p>Kansainvälinen FLOSS Manuals koostuu tällä hetkellä englannin-, suomen-, ranskan-, farsin- ja hollanninkielisestä wikistä sekä käännösvyöhykkeestä, jossa on käännettyjä oppaita monilla eri kielillä.</p>
<p>Suomenkielinen FLOSS Manuals sai alkunsa yhteisöllisen ja osallistavan median <a href="http://medios.metropolia.fi/">Medios</a>-projektissa, jossa se kotoistettiin Suomeen mediakulttuurijärjestö <a href="http://www.m-cult.org/">m-cult</a>in toimesta. Suomen FLOSS Manuals avattiin vuonna 2009.</p>
<p>FLOSS Manualsin alustana on <a title="Booktype" href="http://fi.flossmanuals.net/kirjoita/">Booktype</a>, joka on wikin kaltainen työkalu kirjojen luomiseksi. Booki mahdollistaa kirjojen kirjoittamisen yhteistyössä ja niiden julkaisemisen verkossa, e-kirjana tai painoa varten muotoiltuna PDF-tiedostona. </p>
<p>FLOSS Manuals on avoin kaikille ja voit osallistua sen toimintaan vaikkapa parantelemalla vanhaa opasta tai kirjoittamalla oman oppaasi. </p>
<p> </p>
</div>
<h2>Mitä teemme </h2>
<div>Vaikka 60% kaikista verkkosivuista toimii vapailla ohjelmilla, miksi vain 1,7% kaikista tietokoneen käyttäjistä on asentanut vapaita ohjelmistoja tietokoneilleen? Vastaus on yksinkertainen. Free Software Foundationin sanoin: </div>
<div> </div>
<div><em>"Suurin vapaiden käyttöjärjestelmien ongelma ei ole ohjelmistojen laatu - se on hyvien vapaiden käyttöohjeiden puute." </em></div>
<div> </div>
<div>FLOSS Manuals on olemassa tarjotakseen nämä käyttöohjeet kaikille, ilmaiseksi. </div>
<div>
<p>Teemme tämän verkkosivumme kautta. Verkkosivumme on wiki. FLOSS Manuals ei ehkä muistuta Wikipediaa, mutta kuitenkin se toimii samojen periaatteiden mukaan. Booktype on kaikille avoin kirjoitusympäristö, jossa on mahdollista kirjoittaa käyttöohjeita tai vaikkapa koulutusmateriaaleja.</p>
<p>Uusi käyttöopas tuotetaan kaikkein tehokkaimmin kirjapyrähdyksessä, jossa ohjelmasta kiinnostuneet ihmiset kokoontuvat kirjoittamaan käyttöopasta. Joukossa on parhaimmillaan ohjelman käyttäjiä, teknisiä kirjoittajia, alan asiantuntijoita ja ohjelman kehittämiseen osallistuneita ohjelmoijia. Kirjapyrähdys voi usein tuottaa uuden käyttöoppaan muutamassa päivässä.</p>
<p>Verkosto on saanut maineen laadukkaan dokumentaation tuottajana. Sitä tukevat avainprojektit, kuten <a href="http://one.laptop.org/">One Laptop Per Child</a> ja <a href="http://www.archive.org/">Archive.org</a>. Kieliyhteisö laajenee nopeasti - käyttöoppaita käännetään nyt yli kahdellekymmenelle kielelle.</p>
<h2>Dokumentaation tarve</h2>
<p>Vapaiden ja avoimen ohjelmien maailmassa on paljon ohjelmoijia. Usein teknisistä kirjoittajista näyttää kuitenkin olevan pulaa. Yleisen vitsin mukaan uusi käyttäjä yrittää käyttää avoimen lähdekoodin ohjelmaa, mutta häntä neuvotaan lukemaan lähdekoodia. Näin tekninen kirjoittaja voi helpottaa ohjelman käyttöönottoprojektia huomattavasti tarjoamalla avointa dokumentaatiota wikimuodossa.</p>
<p>Tämän vuoksi tarvitsemme FLOSS Manualsia. Ihannetilanteessa dokumentaatio vastaa loppukäyttäjien taitotasoa. Loppukäyttäjä ei luultavasti ole kiinnostunut käytetyn ohjelmointikielen hienouksista tai vastaavista teknisistä seikoista. Loppukäyttäjä tahtoo käyttää ohjelmaa.</p>
<p>Niinpä dokumentaatiossa käytetyn kielen tulisi olla ymmärrettävää maallikoille. Sitä ei tulisi kirjoittaa ohjelmointigurujen teknisellä jargonilla, kaikki tulisi kirjoittaa henkilölle, joka ei ymmärrä tietojenkäsittelytiedettä - mutta tahtoo tuottaa jotain. <em> <br></em></p>
<p>Tämä on FLOSS Manualsin idea. Tämän vuoksi tarvitsemme laadukasta dokumentaatiota avoimen lähdekoodin ohjelmille - rakentaaksemme sillan koodaajien, dokumentoijien ja käyttäjien välille.</p>
<h2>Käyttäjien ja kirjoittajien yhteisön rakentaminen</h2>
<p>Pelkkä käyttöoppaan suomentaminen ei riitä. Sitä täytyy jatkuvasti päivittää, laajentaa ja lokalisoida sopimaan paikallisiin olosuhteisiin. Tämän vuoksi jokainen FLOSS Manualsin lokalisaatio tarvitsee kirjoittajien ja lukijoiden yhteisöä.</p>
<p>Wikiin pohjautuva yhteistyö merkitsee sitä, että lukemattomien käyttäjien pienistä muokkauksista muodostuu valtava määrä sisältöä.</p>
<p>Eri lokalisointien yhteistyön tuloksena FLOSS Manualsin pitäisi luoda myös globaalia synergiaa, jossa ideat virtaavat yhdestä kieliyhteisöstä toiseen. <br><br>FLOSS Manuals pyrkii luomaan ratkaisun uuden käyttäjän ongelmaan: mistä löydän ymmärrettävät käyttöohjeet tälle avoimen lähdekoodin ohjelmalle?</p>
</div>
<h2>LUE ja KIRJOITA</h2>
<div>FLOSS Manualsissa on kaksi perusosaa: LUE ja KIRJOITA.</div>
<div>
<p>LUE-osassa voi lukea käyttöoppaiden julkaistuja versioita verkossa ja ladata ne ePub tai PDF-tiedostoina. Olemme laatineet LUE-osaan monta käyttöopasta vapaiden ohjelmistojen käytöstä. Ne on järjestetty ohjelmistokategorioihin.</p>
<p>Jokainen käyttöopas auttaa käyttäjää aloittamaan ohjelman käytön. Yleisesti ottaen käyttöoppaat kattavat seuraavat asiat:   </p>
</div>
<ol><li>Mitä ohjelma tekee?</li>
<li>Mitä ohjelma ei tee?</li>
<li>Johdanto ohjelman aihepiiriin </li>
<li>Kuinka ohjelma asennetaan</li>
<li>Kuinka perusasetukset tehdään                              </li>
<li>Käyttöliittymän perusesittely</li>
<li>Ohjelman tärkeimpien piirteiden käyttö kuvattuna askel askeleelta etenevillä ohjeilla</li>
<li>Mistä löydät lisää apua ohjelman käyttöön</li>
</ol><div>
<p>KIRJOITA-osassa voit kirjoittaa käyttöohjeita. Kirjoitusalustana toimii Booki. Valitettavasti joudut rekisteröimään käyttäjätunnuksen, koska spämmibotit ovat internetissä ainaisena riesana. </p>
<p>FLOSS Manualsissa kaikki materiaali on lisensoitu niin, että kuka tahansa voi käyttää sitä mihin tahansa tarkoitukseen. Niinpä kannattaa rekisteröityä omalla nimelläsi, koska voit saada työstäsi arvaamatonta kunniaa. Mutta tietysti voit kirjautua myös nimimerkillä, koska kukapa tuota netissä valvoisi.</p>
<p> </p>
</div></div><ul Class="menu-goes-here"><li Class="booki-section">Johdanto</li><li><a href="/floss-manuals/index">Johdanto</a></li>
<li><a href="/floss-manuals/ch002_tekninen-kirjoittaminen">Tekninen kirjoittaminen</a></li>
<li><a href="/floss-manuals/ch003_vapaa-dokumentaatio">Vapaa dokumentaatio</a></li>
<li><a href="/floss-manuals/ch004_vapaat-oppaat">Vapaat oppaat</a></li>
<li Class="booki-section">Lukeminen</li><li><a href="/floss-manuals/ch006_lue">Lue</a></li>
<li Class="booki-section">Kirjoittaminen</li><li><a href="/floss-manuals/ch008_kirjautuminen">Kirjautuminen </a></li>
<li><a href="/floss-manuals/ch009_asetukseni">Asetukseni</a></li>
<li><a href="/floss-manuals/ch010_kirjan-luominen">Kirjan luominen</a></li>
<li><a href="/floss-manuals/ch011_lukujen-luominen">Lukujen luominen</a></li>
<li><a href="/floss-manuals/ch012_sisallysluettelo">Sisällysluettelo</a></li>
<li><a href="/floss-manuals/ch013_kuvien-lisaaminen">Kuvien lisääminen</a></li>
<li><a href="/floss-manuals/ch014_viestinta">Viestintä</a></li>
<li Class="booki-section">Liitteet</li><li><a href="/floss-manuals/ch016_ukk">UKK</a></li>
<li><a href="/floss-manuals/ch017_tekijat">Tekijät</a></li>
</ul>