<div id="main-content"><h1>Ennakkosuunnittelu</h1>
<div id="content">
<p>Vaikka olemme pitäneet kirjapyrähdyksiä vain kolme viikkoa sen jälkeen, kun päätös niiden pitämisestä on tehty, ja puristaneet tarvittavan ennakkosuunnittelun vain kahteen viikkoon, olemme huomanneet, että on hyvä idea varata ennakkosuunnitteluun ainakin kuukausi. Muista, että jonkun täytyy etsiä tapahtumapaikka, joidenkin täytyy tehdä matkustusjärjestelyjä, ja että kirjoittajaehdokkailta täytyy kysellä aiheita.</p>
<p>Free Software Foundation ja FLOSS Manuals suunnittelivat kirjan (Komentorivin perusteet) käyttäen hyvin vähän aikaa ennakkosuunnitteluun. Mutta oli muutamia helpottavia tekijöitä, joiden vuoksi oli helppoa laittaa kirjapyrähdys kasaan lyhyessä ajassa: </p>
<ul><li>Se pidettiin samaan aikaan heidän vuosittaisen konferenssinsa kanssa, samoissa tiloissa. Tämä merkitsi, että oli helppoa löytää tilat, kirjapyrähdyksen osanottajat saattoivat lähteä konferenssiin hakemaan ruokaa, ja monet konferenssin osanottajat saattoivat lähteä konferenssista muutamaksi tunniksi osallistuakseen kirjapyrähdykseen.</li>
<li>Aihepiiri (Bash-pääte ja siihen liittyvät komentorivin aiheet) oli tuttu osallistujille. Tämä merkitsi sitä, että oli helppoa laatia rakennesuunnitelma (alkuperäisen version loi yksi osallistuja noin tunnissa).</li>
<li>Free Software Foundationin maine ja voimakas julkisuuskuva auttoivat värväämään loistavia kirjoittajia (useimmat heistä toimivat netin kautta). Sivuvaikutuksena kirjoittajat kykenivät luomaan laajan kirjan - yli 200 sivua - vain kahdessa päivässä. (Huomaa: FLOSS Manuals ei käytä standardikokoista sivua, 200 sivua tässä formaatissa on noin 150 A4-sivua).</li>
</ul><p>Yksi tai useampi ihminen tarvitaan ottamaan vastuuta tapahtuman suunnittelusta. Tehtäviin kuuluu:</p>
<dl><dt><strong>Varojen hankkiminen </strong></dt><dd>Tarvitun rahan tarkka määrä riippuu valitusta tapahtumapaikasta (ja voidaan pitää aika alhaisena), mutta rahan lähde tulisi identifioida aikaisin suunnitteluprosessissa.</dd><dt><strong>Aiheen ja laajuuden määrittely </strong></dt><dd>Vaikka organisaatio voi tehdä ylhäältä-alas -päätöksen, että se tarvitsee käyttöoppaan tietystä aiheesta, on hyvä idea keskustella asiasta etukäteen (sähköposteissa, telekonferensseissa, tai wikissä), jotta saadaan selville ruohonjuuritason näkemys käsittelyä kaipaavista aiheista.</dd><dt><strong>Sisältösuunnitelman kirjoittaminen </strong></dt><dd>Jotkin kirjapyrähdykset ovat alkaneet tarkoilla sisältösuunnitelmilla (toisen tason alaotsikkoihin asti), joissain muissa on ollut epämääräinen kasa mahdollisia aiheita. Etsimme vieläkin oikeaa tasapainoa.</dd><dt><strong>Sävyn ja tyylin valitseminen </strong></dt><dd>Tämä on hyvin subjektiivinen tehtävä. Tahdotaan luoda suuntaviivoja, jotta yleisöä lähestytään samalla tavalla koko kirjan ajan, mutta jokaiselle kirjoittajalle jätetään tilaa oman äänen löytämiseen.</dd><dt><strong>Kirjoittajien löytäminen </strong></dt><dd>Onneksi jokaisessa organisaatiossa, joka päättää järjestää kirjapyrähdyksen, on aina hyvin motivoituneita ja aikaansaavia jäseniä, jotka voidaan saada antamaan  viikko projektille. Muuten joudut tutkimaan asioita ja etsimään oikeita ihmisiä, jotka tietävät asiasta paljon. Muutama ihminen voidaan rekrytoida, perustuen paljolti heidän kykyynsä matkustaa paikalle ja käyttää aikaansa projektiin.</dd><dt><strong>Logistiikan säätäminen </strong></dt><dd>Tämä on laaja ponnistusten alue, johon sisältyy tapahtumapaikan etsiminen, resurssien hankkiminen ja ruokahuolto. Kun tunnet maantieteellisen alueen, jossa kirjapyrähdys pidetään, joku alueella asuva olisi sopivin ottamaan tämän roolin ja etsimään tarvittaessa avustajia.</dd><dt><strong>Kirjapyrähdyksen jälkeisten tehtävien ennakoiminen</strong></dt><dd>Ei ole liian aikaista puhua ylläpidosta, vaikka kirjapyrähdyksen itsensä luoma energia auttaa rekrytoimaan ylläpitäjiä.</dd></dl><h2>Varojen hankkiminen</h2>
<p>Mistä saat varat? Olemme työskennelleet yhteistyökumppanien kanssa, jotka ovat saaneet varoja kansalaisjärjestöiltä, hieman Googlen Summer of Code -hankkeelta, ja olemme myös tehneet itse varainkeräystä. On vaikeaa antaa mitään yleisluontoisia ohjeita tästä, sillä olemme itse uusia varainkeräyksen alalla.</p>
<h2>Aiheen ja laajuuden määrittely</h2>
<p>Kaksi isoa kysymystä ennen kirjapyrähdystä ovat: </p>
<dl><dt></dt></dl><h3>Aihe ja yleisö</h3>
<dl><dt></dt><dd>Minkä ongelman yrität ratkaista? Tähän sisältyy myös keskustelu yleisöstä (oletettujen lukijoidesi päämäärät ja taustat).</dd><dt></dt></dl><h3>Laajuus</h3>
<dl><dt></dt><dd>Tämän voisi määritellä: "Tiedätkö olevasi valmis." Se merkitsee aiheen analyysiä, jotta tiedätte mitä tarvitsee sanoa, ja tiettyä priorisaatiota, jotta kirjapyrähdys voi saavuttaa päämääränsä.</dd></dl><h3>Aihe ja yleisö</h3>
<p>Aiheen voi määritellä henkilö, joka on saanut idean pitää pyrähdys. Ensimmäinen FLOSS Manualsin kirjapyrähdys alkoi näin yksinkertaisella toteamuksella: "Tämä käyttöopas tulee käsittelemään Audacityä." </p>
<p>On silti tärkeää, että sinulla on voimakas käsitys siitä, kenelle kirjoitat ja miksi. Audacity-äänenkäsittelyohjelmaa käsittelevän käyttöoppaan suunnittelua varten joudut pohtimaan ymmärtääkö yleisö ääneen liittyviä perustavanlaatuisia teknisiä kysymyksiä, kuten äänen laatua ja digitaalisten äänitiedostojen ominaisuuksia. Joudut myös miettimään mitä yleisö tahtoisi tehdä. Yksinkertaista leikkausta? Moniraitaeditointia?</p>
<p>Yhteisö voi usein vaikuttaa paljon aiheen valintaan. Joskus yhteisöjen johtajat ovat voineet kuulla pyyntöjä tietynlaisesta käyttöoppaasta ja voivat tietää mitä tahtovat käsitellä ilman sen suurempaa keskustelua yhteisön kanssa. Mutta on voi olla yllättävää, mitä he löytävät heittämällä ennakkoon tehdyn sisältöluettelon ulos arvosteltavaksi.</p>
<p>Luultavasti kaikkein laajin keskustelu aihepiiristä koski FLOSS Manualsin CiviCRM-kirjaa. Sillä on laaja yhteisö, joka on jakautunut ainakin kolmelle mantereelle, ja ainakin tusina ihmisiä osallistui postilistalla pyrähdyksen suunnitteluun. Kun selvisi, että monia sopivia ja hyödyllisiä aiheita tuli esille eri johtajilta, pidimme telekonferenssin noin kymmenen päivää ennen tapahtumaan karsiaksemme aiheita ja päättääksemme, mikä oli tärkein aihe, joka täytyi käsitellä.</p>
<p>Yleisön koostumuksesta kannattaa pohtia ainakin seuraavia kysymyksiä:</p>
<ul><li>Mitkä ovat heidän ammattinimikkeensä?</li>
<li>Mihin organisaatioihin tai ryhmiin he kuuluvat?</li>
<li>Ovatko he tiedoiltaan rajoittuneita amatöörejä vai alalla työskenteleviä ammattilaisia? Jotkut - esimerkiksi opiskelijat - voivat olla näiden ryhmien välillä.</li>
<li>Mitä muita julkaisuja he kenties lukevat, millaisiin asioihin he ovat jo tutustuneet?</li>
<li>Mikä on heidän tietokoneen lukutaitonsa yleinen taso?</li>
<li>Mitä käyttöjärjestelmää he yleensä käyttävät?</li>
<li>Mitä ennakkokäsityksiä täytyy karkottaa?</li>
</ul><p>On aina hyvä idea hankkia yksi ihminen kohdeyleisöstä mukaan kirjapyrähdykseen. Jos kohdeyleisönä ovat "uudet käyttäjät", pyydä mukaan uusi käyttäjä arvostelemaan jokainen osa kirjasta. Sen sijaan, että yrittäisit arvioida, millaista taitotasoa varten kirjoitat materiaalia, on paljon järkevämpää ottaa kohdeyleisön jäsen huoneeseen katsomaan asiantuntijoita silmiin ja sanomaan: "En ymmärrä mitä tämä tarkoittaa". Asiantuntijat voivat tämän jälkeen vaihtaa sävyään. Ei ole tarkoitus sanoa, että kohdeyleisön jäsen on aina oikeassa, mutta asiantuntijoiden täytyy oikeuttaa näkemyksensä, kun heidät haastetaan tällä tavalla, ja se tulee johtamaan parempiin kirjoituksiin.</p>
<h3>Laajuus</h3>
<p>Kun pääaihe on määritelty, joudut valitsemaan toissijaiset käsiteltävät aiheet. Jokaisessa kirjassa täytyy olla alku - joka edustaa yleisösi nykyistä tietoa - ja loppu.</p>
<p>Esimerkkinä suhteesta laajuuden ja yleisön välillä Komentorivin perusteet -käyttöopas alkoi sellaisista perusasioista, kuten pääteohjelman etsiminen graafiselta työpöydältä. Sisältösuunnitelman kirjoittanut toimittaja (Andy) ymmärsi, että komentorivin käytön mahdollistavan ohjelman löytäminen voisi olla kompastuskivenä lukijoillemme. Toinen johdantoaihe oli esitellä, mitä voisit tehdä komentoriviä käyttäen, jotta ihmisillä on motivaatio käyttöoppaan lukemiseen.</p>
<p>Käyttöoppaan laajuuden määrittelemiseksi on tärkeää aloittaa aivoriihet mahdollisimman kauan ennen kirjapyrähdystä. On tarpeen luoda hyväksyvä ilmapiiri, jossa ihmisten ehdotuksia ei hylätä nopeasti. Ennakkosuunnittelun tulisi auttaa tunnistamaan kirjapyrähdyksen mahdolliset osallistujat: esimerkiksi tarpeelliset tekniset asiantuntijat, sekä kohdeyleisön edustajat.</p>
<p>On kuitenkin kaksi rajoitusta, joita sinun tulee kunnioittaa:</p>
<ul><li>Kirjapyrähdyksen laajuuden täytyy lopulta olla rajoitettu. Koska useimmat kirjat ovat pituudeltaan alle 250 sivua, joitain hyviä aiheita täytyy jättää pois. FLOSS Manualsissa käytämme joskus sivistynyt yksinvaltija -lähestymistapaa, jossa kirjapyrähdyksen johtaja määrittelee sisältösuunnitelman hieman ennen kirjapyrähdystä. CiviCRM-projektissa tämä lähestymistapa hylättiin, joten käytimme toista lähestymistapaa, joka toimi hyvin: kirjan kirjoittamista varten kokoontunut tiimi päätti laajuuden kirjapyrähdyksen ensimmäisenä aamuna.</li>
</ul><ul><li>Voit lisätä vain aiheita, joista osallistujat osaavat kirjoittaa, ja joista he ovat innostuneita kirjoittamaan. Voit tietenkin etsiä myös muita asiantuntijoita täyttämään kirjan osia kirjapyrähdyksen jälkeen.</li>
</ul><p>Kuinka paljon saat aikaan lyhyessä ajassa, joka sinulla on pyrähdyksen kuluessa, ei ole varsinaisesti tiedettä. Kokenut kirjapyrähdyksen johtaja voi auttaa selvittämään mikä on mahdollista. Kokenut kirjapyrähdyksen johtaja kertoo aina, että mikä tahansa on mahdollista (varsinkin jos on paljon etäkirjoittajia)... Mutta jotkin asiat ovat tietenkin muita mahdollisempia...</p>
<p>Pysy läheisissä yhteyksissä kirjapyrähdyksen rahoittaneiden projektijohtajien kanssa, varmista, että he ovat tyytyväisiä pyrähdyksen laajuuteen. Kirjapyrähdyksen johtajan täytyy saada heidät ymmärtämään, että on rajoituksia siihen, mitä viikossa ja 160-250 sivussa voi saada aikaan. Heidän täytyy myös ymmärtää, että yllättäviä asioita voi ilmaantua kirjoittamisen aikana, ja että heidän täytyy uskoa kirjapyrähdyksen osanottajien kykyyn tehdä yhdessä oikea päätös laajuudesta.</p>
<h2>Sisältösuunnitelman kirjoittaminen</h2>
<p>Jotkin FLOSS Manuals -kirjat alkavat kappaleella, joka on omistettu sisältösuunnitelmalle. On hyödyllistä pyytää ihmisiä muokkaamaan tätä. Sisältösuunnitelma ei paljasta ainoastaan kirjan laajuutta - listaamalla kaikki aiheet - vaan laittaa aiheet loogiseen järjestykseen. Toisinaan sisältösuunnitelma on rakennettu työkalun avulla paikan päällä osanottajien toimesta.</p>
<h3>Kuinka yksityiskohtaista?</h3>
<p>FLOSS Manualsissa etsimme vieläkin sisällön yksityiskohtaisuuden tasoa, joka sisältösuunnitelman pitäisi tarjota, kun aloitamme kirjapyrähdyksen. Aivan kuin kirjapyrähdys kokonaisuutena joutuu asettamaan hauskanpidon ja tuotannon tasapainoon, sisältösuunnitelman yksityiskohtaisuus on tasapainottelua sen välillä, että ihmisille annetaan opas kirjoittamista varten, ja jätetään heille tarpeeksi tilaa olla spontaaneja ja luovia, jolloin syntyvät parhaat kirjoitukset.</p>
<p>Yksityiskohtaisella sisältösuunnitelmalla on yksi mahdollinen etu: kirjoittajat, jotka kirjoittavat vaikeammista asioista, voivat olla varmoja, että kirjoittajat saavat tarpeelliset taustatiedot käyttöoppaan alussa.</p>
<p>Esimerkiksi Komentorivin perusteet -oppaassa kehittyneemmät skriptaamista käsittelevät luvut voitiin kirjoittaa nopeasti, sillä oletettiin, että lukijat tunsivat jo skriptien rakennuspalikat (muuttujat, hallintarakenteet ja niin edelleen). Olisi vaikeuttanut valtavasti kirjoittajien työtä, jos heidän olisi pitänyt murehtia tuntevatko heidän lukijansa nämä rakennuspalikat. He olisivat joutuneet hukkaamaan aikaa tämän materiaalin kirjoittamiseen ja tuhlanneet ajan, joka oli tarkoitettu käyttökelpoisiin kehittyneempiin aiheisiin. Toisaalta he olisivat voineet jättää pois tärkeää tietoa, ja vasta jälkeenpäin olisi huomattu, että sisältöön oli jäänyt suuri aukko.</p>
<p>Edelleenkin, on tuhlausta laittaa sisältösuunnitelmaan yksityiskohtia, jotka kirjoittajat myöhemmin jättävät huomiotta. Jokaisella kirjoittajalla on oma näkemyksensä, ja usein rakenne, joka näyttää hyvälle abstraktilla tasolla, osoittautuu huonommaksi, kun se kirjoitetaan.</p>
<p>Kaksi mahdollista ongelmaa sisältösuunnitelmia kirjoitettaessa ovat: </p>
<ul><li>Sisältösuunnitelmasta voi tulla liian laaja, mikäli siihen käytetään liikaa aikaa - tämä voi rakentaa epärealistisia odotuksia sen suhteen, kuinka paljon sisältöä kirjoitetaan.</li>
<li>Jos kirjapyrähdyksen osallistujat eivät ole samoja kuin "sisältösuunnitelman tekijät", näiden kahden ryhmän välillä on kriittinen aukko, joka täytyy korjata.</li>
</ul>
Nämä molemmat ongelmat on ratkaistu aiemmissa kirjapyrähdyksissä (kuten Inkscape ja CiviCRM -kirjapyrähdykset) rakentamalla sisällysluettelo uudestaan kaikkien kirjapyrähdyksen osallistujien kanssa, kun kaikki saapuvat paikalle. <br><h3>Sisällysluettelo</h3>
<p>FLOSS Manualsissa sisällysluettelo on lista verkkosivuista, jotka muodostavat kirjan. (Tämä eroaa sellaisesta sisällysluettelosta, jonka näet painetussa kirjassa.) Kun ihmiset käyvät kirjan pääsivulla FLOSS Manualsissa, sisällysluettelo on lista aiheita, jotka he näkevät. Sisällysluettelosta tulevat myöskin kirjan luvut.</p>
<p>Kirjapyrähdyksen johtaja tai muut tiimin jäsenet luovat usein sisällysluettelon ennakkosuunnitteluvaiheen aikana. Mutta useimmat kirjapyrähtäjät päätyvät muuttamaan sisällysluetteloa radikaalisti, lisäten ja poistaen osia uusia tarpeita kohdatessaan. Jokaisella täytyy olla hyvin joustava asenne tähän, kun pyrähdys etenee. Kuten yksi pyrähdyksen osanottaja sanoi: "Kyse on jatkuvasta täydellisyyden uudelleenmäärittelystä."</p>
<h2>Äänensävyn ja tyylin valitseminen</h2>
<p> </p>
<p>Kirja voi olla turhauttava, jos se vaihtaa äänensävyä puolivälissä. Yksi kirjoittaja voi kirjoittaa jazzahtavalla, rennolla tyylillä, esimerkiksi: "Älä panikoi! Paljastamme taikuuden hetken päästä", mutta toinen kirjoittaa muodollisemmalla tyylillä, sanoen saman asian: "Seuraava esimerkki on monimutkainen, mutta ymmärrät sen päästessäsi tämän luvun loppuun asti." Kumpikin tyyli on legitiimi ja hyödyllinen, mutta lukija tuntee olonsa epämukavaksi, jos tyyli vaihtelee koko ajan laidasta toiseen.</p>
<p>Laajemmassa mittakaavassa tahdot kirjoittajien tekevän samanlaisia päätöksiä siitä, missä vaiheessa mukaan tuodaan taustamateriaalia, kuinka esimerkkeihin lisätään selitykset, ja muista tekstin sujuvuuteen liittyvistä kysymyksistä.</p>
<p>Jokainen FLOSS Manuals -kirja sisältää kappaleen kirjoituskäytännöistä. Emme kuitenkaan usko, että olisi hyvä idea pakottaa kirjoittajat seuraamaan näitä sääntöjä. Säännöt ovat olemassa, mikäli joku sattuu kysymään niistä. Muuten pidämme ne pois tieltä ja pyydämme kirjoittajia aloittamaan kirjoittamisen.</p>
<p>Kuitenkin, jos tahdot asettaa jonkinlaisen tyylin, ehkä paras tapa asettaa äänensävy ja tyylin on tehdä se esimerkin kautta. Ennen Komentorivin perusteet -kirjapyrähdystä toimittaja Andy kirjoitti kappaleen tyylillä, jota hän kaipasi kirjaan. Hän tarjosi myös voimakkaasti muotoiltua ohjeistusta etsimästämme tyylistä kirjoitussääntöjä käsittelevässä kappaleessa. Vaikka emme tiedä kuinka monta kirjapyrähtäjää luki esimerkkikappaleemme tai kirjoitussäännöt, huomasimme että lähes kaikki kirjoittajat noudattivat tahtia ja lähestymistapaa koskevia ohjeita, mikä on melko merkittävä saavutus ottaen huomioon kirjoittajien suuren määrän.</p>
<h2>Kirjoittajien löytäminen</h2>
<p>Olemme pitäneet tähän mennessä aika monta kirjapyrähdystä, näyttää aina siltä että saamme joka kerralla mukaan oikeat ihmiset. Tämä johtuu siitä, että annamme osallitujien päättää käyttöoppaan sisällön. Jos osallistujat näkevät, että on olemassa dokumentaation alue, joka täytyy ottaa käsittelyyn, tai jos he tahtovat käsitellä jotain aihetta, koska he tuntevat sen, on melko todennäköistä, että he kirjoittavat kyseisen materiaalin.</p>
<p>Niinpä avoimen kutsun lähettäminen on yleensä menestyksekäs aloituspiste. On tietenkin joitain ihmisiä, joiden on pakko tulla paikalle. Silloin joudut tekemään suoria kutsuja.</p>
<p>Usein et pääse valitsemaan. Harvoinpa kaikki tahtomasi ihmiset ehtivät paikalle. Rohkaise tärkeimpiä asiantuntijoita etäosallistumaan ajan saliessa. Tämä merkitsee pientä leikkimistä työkalujen kanssa ennen kirjapyrähdystä, FLOSS Manualsiin rekisteröitymistä (jos pyrähdys tapahtuu sillä sivustolla), kirjautumista sisään aina välillä, ja kysymyksiin vastaamista sähköpostissa tai verkkokeskustelussa.</p>
<p>Kirjapyrähtäjien väliset suhteet ovat myös tärkeitä, sillä kirjapyrähdykseen kuuluvat kiivaat keskustelut paineen alla. Ihmisten vuorovaikutus vaikuttaa aina paljon siihen, mitä tuotetaan. Tästä syystä prosessi on paljolti riippuvainen ihmisten välisestä kemiasta, jota ei ole koskaan helppoa ennustaa. Kirjapyrähdyksen johtaja esittää tärkeää roolia tämän kemian luomisessa, mutta sattumalla on myös tärkeä rooli.</p>
<p>Älä ole liian määräävä - anna sattuman tuoda jotain mielenkiintoista ja odottamatonta.</p>
<h3>Kierrätä olemassa olevaa sisältöä</h3>
<p>On tärkeää käyttää aikaa olemassa olevan sisällön etsimiseen. Kierrätä, kierrätä, kierrätä. Etsi verkosta ja kirjakaupoista asiaan liittyvää sisältöä ja kirjoita jokaiselle kirjoittajalle kysyen, voitko kierrättää sisältöä. Jos kyseessä on FLOSS Manualsin kirjapyrähdys, on hyvä selittää, että tämä on voittoa tuottamaton ja hyvään uskoon perustuva hanke. Tämä auttaa joitain mahdollisia kirjoittajia ymmärtämään taustamme ja he voivat antaa helpommin luvan materiaalinsa käyttöön. On myös tärkeää kysyä, voiko materiaalia käyttää valitsemallasi lisenssillä (FLOSS Manuals käyttää GPL-lisenssiä).</p>
<p>Jos materiaali on saatavilla ja se on vapaan uudelleenkäytön sallivan vapaamielisen lisenssin alla, sinun ei lain mukaan tarvitse pyytää lupaa, mutta on eettisesti oikein ja reilua käytöstä kirjoittaa tekijälle ja pyytää - ei niinkään lupaa - vaan "siunausta" sisällön uudelleenkäytölle. Monet näistä kirjoittajista tahtovat tietää, minne heidän sisältönsä päätyy, ja voit myös havaita, että sinulla on viestintäsi tuloksena uusi, innokas kirjoittaja. Vähintäänkin he luultavasti kertovat muille projektista, ja se on sinulle hyvää suullista mainontaa.</p>
<p>Olemassa olevan materiaalin hankkiminen on tärkeää, ei ainoastaan koska se voi olla osa kirjan kokonaisuutta, vaan koska kirjoittajille on motivoivaa nähdä, että osa työstä on tehty jo heidän aloittaessaan. Lopulta kirjoittajat eivät ehkä käytä sisältöä, mutta siihen mennessä sillä on jo ollut motivoiva vaikutus.</p>
<h2>Logistiikka</h2>
<p>Ennen kuin pääset kovin pitkälle tarvitset suunnitelman kirjapyrähdyksen päivämääristä, sijainneista ja osallistujista. Jos joukko osallistujia löydetään aikaisin ennakkosuunnittelun aikana, he voivat valita itselleen parhaiten sopivat päivämäärät ja sijainnin. Muutoin uudet projektijohtajat joutuvat ehkä valitsemaan päivämäärän ja paikan ja katsomaan sitten keitä on vapaana. Kummallakin tavalla joudut miettimään joitain perusasioita. Käsittelemme joitain näistä tarkemmin kappaleessa, joka käsittelee logistiikkaa ja budjettia.</p>
<dl><dt><strong>Paikka</strong></dt><dd>Valinnan tulisi yhdistää osallistujien mukavuus, tilan ja resurssien saatavuus ja sijainnin houkuttelevuus. Osa tästä kirjastosta on omistettu tapahtumapaikalle.</dd><dt><strong>Matkustus</strong></dt><dd>Kuinka kaikki pääsevät paikalle? Etsitkö sinä varat matkoja varten, vai joutuvatko osallistujat maksamaan osan tai kaiken itse?</dd><dt><strong>Asuinpaikka</strong></dt><dd>Missä kaikki nukkuvat? Maksavatko he oman asumisensa vai etsitkö sinä siihen varat? Ovatko asunnot tarpeeksi lähellä kirjapyrähdyksen tapahtumapaikkaa, jotta osallistujat eivät joudu hukkaamaan aikaa matkaan joka päivä. Tarvitsevatko kovat kuorsaajat oman huoneensa? Onko tarve hankkia keittiö? Ihannepaikassa on nukkumatilat kaikille ja keittiö.</dd><dt><strong>Resurssit </strong></dt><dd>Tämä tarkoittaa sekä fyysisiä resursseja - kuten pöytiä, tuoleja ja ruutua esityksiä varten - ja tietojenkäsittelyresursseja, kuten suuren kaistanleveyden internet-yhteyttä.</dd><dt><strong>Ruoka </strong></dt><dd>Varmista, että osallistujien ei tarvitse huolehtia, mistä heidän seuraava ateriansa tulee (ja tarjoile myös naposteltavaa). Ota huomioon terveys, makunautinto ja erilaiset ruokailutottumukset.</dd><dt><strong>Lysti</strong></dt><dd>Koska tahdot osallistujien ystävystyvän - ja koska he ansaitsevat hauskanpitoa työskenneltyään joka päivä - keksi lisätoimintoja. Nämä voivat olla yksinkertaisia, kuten kävely ympäriinsä kauniissa ympäristössä, jos olet maaseudulla, tai muodollisia, kuten ajelu turistiveneillä kanavia pitkin.</dd></dl><h2>Kirjapyrähdyksen jälkeisten toimintojen ennakointi</h2>
<p>Jos tahdot käyttöoppaan kasvavan, joudut kysymään itseltäsi: kuka mahdollistaa tämän kasvun? Et joudu määrittelemään tätä ennen kirjapyrähdyksen alkua, mutta siitä voisi olla apua. Useimmissa kirjapyrähdyksissä on luonnollisen prosessin tulos tunnistaa henkilö, joka ottaa jatkuvan ylläpitäjän roolin.</p>
</div></div><ul Class="menu-goes-here"><li Class="booki-section">JOHDANTO</li><li><a href="/kirjapyrahdys/index">JOHDANTO</a></li>
<li Class="booki-section">FILOSOFIA</li><li><a href="/kirjapyrahdys/ch003_paamaara">PÄÄMÄÄRÄ</a></li>
<li><a href="/kirjapyrahdys/ch004_prosessi">PROSESSI</a></li>
<li><a href="/kirjapyrahdys/ch005_yhteisot">YHTEISÖT</a></li>
<li Class="booki-section">SUUNNITTELU</li><li><a href="/kirjapyrahdys/ch007_suunnittelu">SUUNNITTELU</a></li>
<li Class="booki-section">KYSYMYKSET</li><li><a href="/kirjapyrahdys/ch009_roolit">ROOLIT</a></li>
<li><a href="/kirjapyrahdys/ch010_aikataulu">AIKATAULU</a></li>
<li><a href="/kirjapyrahdys/ch011_budjetti">BUDJETTI</a></li>
<li><a href="/kirjapyrahdys/ch012_paikka">PAIKKA</a></li>
<li><a href="/kirjapyrahdys/ch013_tyokalut">TYÖKALUT</a></li>
<li><a href="/kirjapyrahdys/ch014_etaosallistuminen">ETÄOSALLISTUMINEN</a></li>
<li Class="booki-section">VINKKEJÄ</li><li><a href="/kirjapyrahdys/ch016_annen-vinkit">ANNEN VINKIT</a></li>
<li><a href="/kirjapyrahdys/ch017_adamin-vinkit">ADAMIN VINKIT</a></li>
<li Class="booki-section">TEKIJÄT</li><li><a href="/kirjapyrahdys/ch019_tekijat">TEKIJÄT</a></li>
</ul>