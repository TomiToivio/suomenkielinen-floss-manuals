<div id="main-content"><h1>VERKKO- JA YHTEISÖMEDIA</h1>
<p>Tässä oppaassa ohjelmatuotanto tapahtuu yhteisöllisen median tuotantoympäristössä. Avoimen median tuotantoympäristöön kuuluvat:</p>
<p><strong>Kevyt tuotantotapa</strong>, jolla  voit tuottaa sisällöltään kiinnostavaa ja laadukasta ohjelmaa vähäisin ajallisin ja teknisin panostuksin.</p>
<p><strong>Avoimen lähdekoodin ohjelmistot</strong>, joilla voit koostaa ohjelman ja tuottaa siihen tulevat ääni- ja graafiset tehosteet.</p>
<p><strong>Avoimet sisällöt ja lisenssit</strong>, joiden avulla voit hyödyntää verkon tarjoamia sisältöjä omassa tuotannossa, ja tuoda myös oman ohjelmasi muiden käyttöön.</p>
<p><strong>Verkko- ja yhteisömedian julkaisualustat</strong> ja käytännöt, joiden avulla voit julkaista ohjelmasi eri kanavilla ja jakaa sen muiden kanssa.</p>
<p>Sekä tuotantoon että julkaisuun on tarjolla lukuisia vaihtoehtoisia ratkaisuja. Oppaaseen on näiden pohjalta valittu käytännössä toimivaksi todettuja yhdistelmiä, joita suosittelemme käyttöösi.</p>
<h2>VERKKOVIDEON NOPEA KEHITYS</h2>
<p> </p>
<p>Internetin mediaominaisuudet alkoivat kehittyä <strong>World Wide Webin</strong> ja graafisten selainten myötä 1990-luvun alkupuolella, jolloin multimediaa eli video- ja äänitiedostoja alettiin julkaista verkkosivuilla. Alussa median käyttö netissä oli kuitenkin vähäistä, sillä tiedostojen lataaminen vaati julkaisijalta ja käyttäjältä laajaa kaistaa.</p>
<p>Taiteilijat ja aktivistit ovat olleet verkkovideon edelläkävijöitä. Tanskalaisen SuperFlex-taiteilijakollektiivin Superchannel-verkkoalusta tarjosi video- ja radiokanavapalveluja  kymmenille eurooppalaiselle yhteisöille jo 1990-luvun lopulla. 1999 käynnistyi myös Indymedia, globaali osallistuvan journalismin ja avoimen julkaisemisen verkosto, jonka puitteissa tuotettiin myös verkkovideota.</p>
<p>2000-luvulla verkkovideon kehitys on ollut räjähdysmäistä. Laajempaan tietoisuuteen internet videoalustana nousi 2005 avatun YouTube -palvelun myötä. Samana vuonna avautui muita suosituksi tulleita videopalveluja kuten Vimeo ja blip.tv. Myös perinteiset mediayhtiöt kiinnostuivat verkkojakelusta ja toivat ohjelmiaan verkkoon <strong>VOD</strong> (video on demand) -arkistoiksi. Suomen suurin nettitelevisio- ja radiopalvelu YLE Areena avattiin 2007.</p>
<p>2010-luvulla verkkovideo on jo monelle tärkeä itseilmaisun väline ja organisaatioille keskeinen viestinnän muoto.  Myös videopalvelujen tehokkuus - videokuvan laatu ja siirtonopeus - on kehittynyt nopeasti ja videopalvelut toistavat jo <strong>HD</strong> (high definition) -laatuista mediaa.</p>
<h2>YHTEISÖLLINEN JA SOSIAALINEN MEDIA</h2>
<p> </p>
<p>2000-luvulla verkkokulttuuria on rikastanut suuri joukko sovelluksia, joiden painopiste on käyttäjien tuotannossa ja yhteistyössä:</p>
<p><strong>Blogit</strong> (englannin sanoista "web-log"). Blogi on verkossa oleva lehti, päiväkirja tai mielipidepalsta, joka esitetään verkkosivun muodossa.  <strong>Videoblogit </strong>ovat blogin alalaji.</p>
<p><strong>Wikit</strong> eli verkkopohjaiset yhteistyöalustat, jonka sisältöä käyttäjät voivat itse muokata haluamallaan tavalla. Tunnetuin wikipalvelu on Wikipedia-ensyklopedia.</p>
<p><strong>Linkitys- ja mediapalvelut</strong>, joissa käyttäjät voivat jakaa esimerkiksi linkkilistoja (de.licious, Digg), valokuvia (Flickr) tai videoita (YouTube).</p>
<p><strong>Yhteisöpalvelut</strong>, joissa käyttäjät voivat verkostoitua, pitää yllä suhteitaan ja jakaa päivityksiä ja muita tietoja, esimerkiksi Facebook, Twitter ja MySpace.</p>
<p>Näitä sovelluksia ja niihin liittyviä käytäntöjä on ryhdytty kutsumaan nimekkeellä <strong>sosiaalinen media</strong>. Sosiaalista mediaa luonnehtii käyttäjälähtöinen, yhteisöllinen tuotanto ja jakelu: yhteistyö tiedon ja sisältöjen tuotannossa, sisältöjen kommentointi ja jakaminen, ja sisältöjen filtteröinti esimerkiksi soittolistoiksi tai podcast-lähetyksiksi.</p>
<p>Sosiaalisen, yhteisöllisen median käytännöt kuten vertaistuotanto ja avoin julkaiseminen tukevat mediademokratiaa, jonka osalta 2000-luvulla on puhuttu <strong>kansalaisjournalismin </strong>noususta.<strong> </strong>Luovan tuotannon osalta vastaava uusi ilmiö on <strong>remix-kulttuuri</strong>, jossa valmista media-aineistoa, teoksia ja niiden katkelmia muokataan ja miksataan uusiksi teoksiksi.</p>
<p>Myös video asettuu tähän avoimen julkaisun ja yhteistyön ympäristöön. YouTuben, Vimeon ja Blip.tv:n kaltaisten yleispalvelujen lisäksi verkossa on lukuisia eri kohderyhmien videojakeluun tarkoitettuja palveluita, sekä videon esittämiseen keskittyviä palveluita, kuten esimerkiksi avoin mediasoitin Miro (<a href="http://www.getmiro.com">http://www.getmiro.com</a>). Videon yhteisöllinen tuotanto verkossa on vaikeampaa kuin tekstin, mutta editointisovelluksia tähän kehittää esimerkiksi Kaltura (<a href="http://corp.kaltura.com">http://corp.kaltura.com</a>).</p>
<p><img title="02hhbse" src="http://fi.flossmanuals.net/kirjoita/avoin-mediatuotanto/_draft/_v/1.0/static/Mediatuotanto-resized_600x525_02hhbse-fi.jpg" alt="Lentävät videokamerat" width="600" height="525"></p></div><ul Class="menu-goes-here"><li Class="booki-section">JOHDANTO</li><li><a href="/avoin-mediatuotanto/index">ALUKSI</a></li>
<li Class="booki-section">YHTEISÖMEDIAN MAISEMA</li><li><a href="/avoin-mediatuotanto/ch003_verkko-ja-yhteisomedia">VERKKO- JA YHTEISÖMEDIA</a></li>
<li><a href="/avoin-mediatuotanto/ch004_kevyt-tuotantotapa">KEVYT TUOTANTOTAPA</a></li>
<li><a href="/avoin-mediatuotanto/ch005_avoimen-lahdekoodin-ohjelmistot">AVOIMEN LÄHDEKOODIN OHJELMISTOT</a></li>
<li><a href="/avoin-mediatuotanto/ch006_avoimet-lisenssit-ja-vapaat-sisallot">AVOIMET LISENSSIT JA VAPAAT SISÄLLÖT</a></li>
<li><a href="/avoin-mediatuotanto/ch007_julkaisupalvelut">JULKAISUPALVELUT</a></li>
<li Class="booki-section">TUOTANTO</li><li><a href="/avoin-mediatuotanto/ch009_tuotantokalusto">TUOTANTOKALUSTO</a></li>
<li><a href="/avoin-mediatuotanto/ch010_ohjelman-suunnittelu">OHJELMAN SUUNNITTELU</a></li>
<li><a href="/avoin-mediatuotanto/ch011_kuvaukset">KUVAUKSET</a></li>
<li><a href="/avoin-mediatuotanto/ch012_leikkaus">LEIKKAUS</a></li>
<li Class="booki-section">JULKAISU</li><li><a href="/avoin-mediatuotanto/ch014_julkaiseminen-verkossa">JULKAISEMINEN VERKOSSA</a></li>
<li><a href="/avoin-mediatuotanto/ch015_jakelu-ja-jakaminen">JAKELU JA JAKAMINEN</a></li>
<li Class="booki-section">LIITTEET</li><li><a href="/avoin-mediatuotanto/ch017_oppaasta">OPPAASTA</a></li>
<li><a href="/avoin-mediatuotanto/ch018_lisenssi">LISENSSI</a></li>
</ul>