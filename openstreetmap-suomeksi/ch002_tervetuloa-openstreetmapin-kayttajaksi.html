<div id="main-content"><h1>Tervetuloa OpenStreetMapin käyttäjäksi</h1>
<p>Kuten mainitsimme aiemmin, kartat ovat tärkeä ja hyödyllinen menetelmä spatiaalisen ja visuaalisen tiedon nopeaan ja tarkkaan välittämiseen. Voit käyttää karttoja monilla eri tavoilla tehdäksesi päätöksiä, välittääksesi turvallisuustietoa, liikkuaksesi tehokkaasti yhteisössäsi, tai kuvataksesi, miten paikasta pääsee toiseen. Perinteisesti hyödyllisen tiedon keräävät ja ylläpitävät organisaatiot, joiden pääasiallinen motivaatio ja kiinnostuksen kohde on rahan tekeminen karttojen avulla. Usein näiden karttojen käyttö on kuitenkin rajoitettua, ja tapauksissa, joissa niiden tekeminen tai ylläpitäminen ei tuota voittoa, hyviä karttoja ei välttämättä ole edes olemassa. OpenStreetMap luotiin täyttämään nämä tyhjiöt: se on avoin, vapaasti muokattava ja wikityylinen koko maailman kartta.  </p>
<p>Monien mielestä OpenStreetMapiin osallistuminen ja vapaasti käytettävän tiedon luominen muoden käyttöön on hauskaa. OpenStreetMapiin osallistuminen on hieno tapa tutkia kaupunkia, jossa et ole aiemmin käynyt, syy tutustua paremmin paikkaan, johon olet jo tutustunut, ja tapa hankkia syvällistä tietoa paikoista, joihin olet jo tutustunut. Voit käyttää tiedon keräämistä tekosyynä näille toiminnoille! Lisäksi karttatiedon kerääminen jalkaisin tai polkupyörällä on hyvä tapa pitää yllä fyysistä kuntoa ja loistava syy olla aktiivinen ulkoilija. </p>
<p>Tässä on joitain käyttötapauksia, jotka tahdomme esitellä saadaksemme sinut ajattelemaan sinulle tai yhteisösi jäsenille hyödyllisiä paikkatiedon käyttötapoja. </p>
<h2>Parhaita reittejä etsivät ja pyöränsä jakavat polkupyöräilijät </h2>
<p>Polkupyöräsi on valmiina ja olet valmis matkaan. OpenStreetMapin paikkatieto antaa sinun suunnitella parhaan reitin: polkupyöräystävällisen, turvallisen, hitaan tai nopean, tasaisen tai mäkisen, kaloreja polttavan ja ekologisesti kestävän! </p>
<p>CycleStreets (<a href="http://www.cyclestreets.net/">www.cyclestreets.net</a>) on verkkosivu ja älypuhelinsovellus, joka luotiin käyttäen Englannista kerättyä OpenStreetMap-tietoa. Kartat on suunniteltu erityisesti pyöräilijöille pyöräilijöiden toimesta, niihin sisältyy yksityiskohtia, kuten pyörien pysäköintipaikat ja pyöräkaupat matkan varrella, sekä pyöräilytiet, jotka eivät ole selkeästi merkittyjä muilla kartoilla. Voit valita hiljaisimman reitin, jos pyöräilet huvin vuoksi tai tahdot lapsille turvallisen reitin. Nopein reitti on kokeneille pyöräilijöille, mutta tarjoaa silti ohjeet käännös käännökseltä. Voit myös valita jotain siltä väliltä, tasapainon hiljaisen ja hyvät näköalat omaavan reitin ja hyviä pyöräilytaitoja vaativien, monen kaistan kaistanvaihdoksia ja tiukkoja käännöksiä vaativien reittien välillä. Tämän jälkeen voit tulostaa kartan tai antaa älypuhelimesi opastaa itseäsi. </p>
<p><img src="http://fi.flossmanuals.net/kirjoita/openstreetmap/_draft/_v/1.0/static/static/cyclestreets.png" alt="" width="600" height="430"></p>
<p>BikeShare on verkkosivu, joka käyttää OpenStreetMapin tietoa, jotta ihmiset voivat ottaa polkupyörän, käyttää sitä jonkin aikaa, ja jättää sen muiden palvelun käyttäjien käytettäväksi. Sivu toimii monilla alueilla: esimerkiksi Minneapoliksen sivusto on <a href="http://bikes.oobrien.com/?city=minneapolis">http://bikes.oobrien.com/?city=minneapolis</a> ja näyttää pyörätelineiden sijainnit ja niissä mahdollisesti olevat pyörät. </p>
<p><img src="http://fi.flossmanuals.net/kirjoita/openstreetmap/_draft/_v/1.0/static/static/bikeshare.png" alt="" width="600" height="311"></p>
<p>Laittamalla kartan päälle tiedon polkupyörien sijainnista, tämä sivu mahdollistaa ihmisten polkupyörien käytön siinä paikassa ja sinä aikana, kun he niitä tarvitsevat. </p>
<h2>Vakautta, turvallisuutta ja perusrakenteita tarvitsevat yhteisöt </h2>
<p><img src="http://fi.flossmanuals.net/kirjoita/openstreetmap/_draft/_v/1.0/static/static/600px-Nairobi_Kibera_01.JPG" alt="" width="600" height="450"></p>
<p>Vapaata tietoa käyttävät kartat voivat tarjota tarkkaa tietoa, joka sopii paikalliseen tilanteeseen. Onpa kyse pääsystä veden ääreen tai ymmärrettävien liikennereittien luomisesta suuriin suunnittelematta syntyneisiin asuinkeskuksiin, vapaa karttatieto edistää humanitäärisiä ponnistuksia ja taloudellista vakautta alikehittyneillä alueilla. </p>
<p>Ilman karttatietoa on lähes mahdotonta ymmärtää asumisolosuhteita ja asuintalojen rakenteita alueilla, joissa ihmiset elävät suurissa slummeissa. Esimerkiksi vuonna 2009 aloitettiin projekti, joka alkoi tehdä ensimmäistä julkisesti saatavilla olevaa karttaa Kiberasta. Kibera on yksi Afrikan suurimmista slummeista, siellä on arviolta 200 000 asukasta, silti alueen olosuhteet olivat käytännössä näkymättömiä ulkopuolisille, koska kartoitusta ei oltu tehty. Ei ollut juuri mitään tietoa hygieniasta, veden saatavuudesta, liikenteestä ja asuintalojen rakenteesta. Kuinka jokin niin suuri saattoi olla jotain niin tuntematonta? Karttatyökalujen jakaminen asukkaiden kanssa auttoi heitä jakamaan tietonsa muiden kanssa, jolloin OpenStreetMap havainnollisti asioita sekä paikallisille että ulkopuolisille. </p>
<p><img src="http://fi.flossmanuals.net/kirjoita/openstreetmap/_draft/_v/1.0/static/static/map_kibera.jpg" alt="" width="600" height="373"></p>
<p>Haitin katastrofaalinen maanjäristys vuoden 2010 ensimmäisinä viikkoina johti siihen, että monet haitilaiset rakensivat dokumentoimattomia leirejä heidän julkisten rakennuksiensa, teidensä ja talojensa tuhouduttua täysin. Se johti myös satojen "nojatuolikartoittajien" yhteistyöhön, sillä he huomasivat voivansa auttaa käyttämällä maanjäristyksen jälkeisiä ilmakuvia kartoitukseen. Kriisiä hoitamaan saapuneet avustustyöntekijät käyttivät OpenStreetMapin paikkatietoa raporteissaan eri järjestöille, jolloin nopea päätöksenteko tuli mahdolliseksi. </p>
<p>Terveydenhuollon, puhtaan juomaveden ja liikennevälineiden saatavuuteen liittyvä tieto löytyi kaikki kartalta, jolloin kriisin avustustyöntekijät saattoivat avustaa niitä, jotka eniten tarvitsivat apua. Hygienian ja veden puuttuminen tekee pakolaisleireistä ja epävirallisista asutuksista hyvin haavoittuvaisia tautiepidemioille, mutta vapaasti saatavilla oleva karttatieto auttaa avustustyöntekijöitä helpottamaan näillä leireillä vallitsevia epäterveellisiä olosuhteita. </p>
<h2>Maaseudun opiskelijat oppimassa kehittynyttä teknologiaa </h2>
<p>"Kuinka hyvin tunnet naapurustosi", lukion opettaja Red Bankissa Tennesseessä kysyi seitsemältä lukiolaiselta, joilla ei ollut aiempaa kokemusta kartoituksesta tai karttatietojärjestelmien käytöstä. Keskusteluissa selvisi, että he eivät osanneet tavata oikein lähellä sijaitsevan autojen varaosaliikkeen nimeä tai toisella puolella kaupunkia olevan ravintolan nimeä. Ryhmä innostui heti ideasta tehdä tarkkoja karttoja omasta kotikaupungistaan. </p>
<p>Yksi lukiolainen työskenteli päämäärätietoisesti kartoittaakseen kaikki kaupunkinsa jalkapallokentät. Toinen piti taiteesta ja puistoista ja keskittyi puistoihin ja puihin kartoittaakseen kotikaupunkinsa kauniit alueet. Yksi opettaja huomasi, että lukion oppilaat nauttivat myös toistensa talojen merkitsemisestä pubeiksi tai bordelleiksi, mikä täytyi korjata välittömästi, etteivät opettajat joutuisi pulaan tällä konservatiivisella alueella. Tulokset olivat tarkkoja, vihreitä ja varsin yksityiskohtaisia: niissä näkyi jopa jokainen kurvi lukion radalla, ja ne myös merkitsivät tarkkaan marssiorkesterin suorakulmaisen kentän. </p>
<p><img src="http://fi.flossmanuals.net/kirjoita/openstreetmap/_draft/_v/1.0/static/static/map.png" alt="" width="600" height="523"></p>
<p>Puskaradio teki kurssista suositun ja seuraavana vuonna kolmekymmentä opiskelijaa ilmoittautui kurssille. Yksi lukiolainen jopa opetti peruskoulun opettajat piirtämään karttoja alueestaan, mukaan lukien rehtorin parkkipaikan. Puolet opiskelijoista tässä lukiossa saa vapaiden lounaiden kaltaista tukea, joten opettajien ja koulun täytyy varmistaa perustarpeiden toteutuminen sekä taata pääsy käyttämään teknologiaa, jota kotona ei ole käytettävissä. OpenStreetMap tarjoa energiaa ja eläväisyyttä tuodessaan tieteen ja teknologian kouluihin, jolloin oppilaat pääsevät yhteyteen muun maailman kanssa. </p>
<p>Kaikki nämä tekijät yhdessä rakentavat yhteisöä, joka luo ja ylläpitää parasta Internetissä saatavilla olevaa tietoa. Toivomme, että OpenStreetMap on sinulle hyödyllinen ja kiinnostava. Tämän oppaan avulla voit nopeasti ryhtyä tekemään digitaalisia karttoja ja lisäämään tietoa OSM:ään. </p></div><ul Class="menu-goes-here"><li Class="booki-section">Johdanto</li><li><a href="/openstreetmap-suomeksi/index">Yhteisöllisen kartanteon löytäminen</a></li>
<li><a href="/openstreetmap-suomeksi/ch002_tervetuloa-openstreetmapin-kayttajaksi">Tervetuloa OpenStreetMapin käyttäjäksi</a></li>
<li><a href="/openstreetmap-suomeksi/ch003_tasta-kirjasta">Tästä kirjasta</a></li>
<li Class="booki-section">Aloittaminen</li><li><a href="/openstreetmap-suomeksi/ch005_ensimmainen-muokkauksesi">Ensimmäinen muokkauksesi</a></li>
<li><a href="/openstreetmap-suomeksi/ch006_tiedon-keraaminen">Tiedon kerääminen GPS-vastaanottimella</a></li>
<li><a href="/openstreetmap-suomeksi/ch007_tiedon-keraaminen-paperilla-ja-kynalla">Tiedon kerääminen paperilla ja kynällä</a></li>
<li><a href="/openstreetmap-suomeksi/ch008_karttojen-jakaminen">Karttojen jakaminen</a></li>
<li Class="booki-section">OpenStreetMapin editoiminen</li><li><a href="/openstreetmap-suomeksi/ch010_johdanto-openstreetmapin-editointiin">Johdanto OpenStreetMapin editointiin</a></li>
<li><a href="/openstreetmap-suomeksi/ch011_editointi-potlatch-2-editorilla">Editointi Potlatch 2 -editorilla</a></li>
<li><a href="/openstreetmap-suomeksi/ch012_editointi-josmilla">Johdanto editointiin JOSMilla</a></li>
<li><a href="/openstreetmap-suomeksi/ch013_osm-kartan-editointi-josmilla">OSM-kartan editointi JOSMilla</a></li>
<li><a href="/openstreetmap-suomeksi/ch014_viela-lisaa-josmia">Vielä lisää JOSMia</a></li>
<li><a href="/openstreetmap-suomeksi/ch015_editointi-mobiilieditoreilla">Editointi mobiilieditoreilla</a></li>
<li Class="booki-section">Tee kartasta omasi</li><li><a href="/openstreetmap-suomeksi/ch017_ota-openstreetmap-mukaasi">Ota OpenStreetMap mukaasi</a></li>
<li><a href="/openstreetmap-suomeksi/ch018_openstreetmapin-tietomalli">OpenStreetMapin tietomalli</a></li>
<li Class="booki-section">Lisätietoa</li><li><a href="/openstreetmap-suomeksi/ch020_tutkimusmatka-openstreetmap-yhteisoon">Tutkimusmatka OpenStreetMap-yhteisöön</a></li>
<li><a href="/openstreetmap-suomeksi/ch021_hyodylliset-verkkosivut-ja-lahteet">Hyödylliset verkkosivut ja lähteet</a></li>
<li><a href="/openstreetmap-suomeksi/ch022_tekijat">Tekijät</a></li>
</ul>