<html dir="None"><body><div id="main-content"><h1>Ubuntun perusylläpito </h1>
<h2>Päivitysten lataaminen</h2>
<p><br>Vaikka päivitysjärjestelmän voi automatisoida kokonaan, niin perusasennuksessa päivitysten hyväksyminen on jätetty käyttäjän vastuulle, sillä sellaiset päivitykset joissa ohjelmiin tulee merkittäviä uusia ominaisuuksia, saattavat muuttaa järjestelmän toimintaa ja aiheuttaa vikatilanteen. Jatkuvasti päivittyvät ohjelmat saattavat myös ärsyttää käyttäjiä, kun ohjelmien toiminnallisuus muuttuu.</p>
<p>Tietoturvapäivitykset ovat ohjelmien erikoispäivityksiä siinä mielessä, että ne ainoastaan korjaavat tietoturvareiän eivätkä siis päivitä koko ohjelmaa uusimpaan versioon. Ubuntun voi halutessaan asentaa hakemaan ja asentamaan kaikki tietoturvapäivitykset automaattisesti valitsemalla valikosta <strong>Järjestelmä</strong> &gt; <strong>Ylläpito</strong> &gt; <strong>Ohjelmalähteet</strong> ja edelleen välilehdeltä <strong>Päivitykset</strong> valinta <strong>Asenna turvallisuuspäivitykset kysymättä</strong>.</p>
<p><img src="_booki/ubuntu-tutuksi/static/turvallisuuspaivitykset.png" alt=""> </p>
<p>Tavanomaisissa Ubuntu-julkaisuversioissa on 18 kuukauden tuki tietoturvapäivityksille.  Järjestelmä kannattaa päivittää kokonaan uuteen versioon viimeistään tietoturvapäivitysten loputtua. Ubuntu-julkaisuversioille, joissa on tunnus ”LTS” (eng. long term support), julkaistaan tietoturvapäivityksiä vähintään kolmen vuoden ajan työpöytäohjelmistojen osalta ja viiden vuoden ajan palvelinohjelmistojen osalta. LTS-version tietoturvapäivitysten takarajan lähestyessä on hyvä tietää, että vanhan LTS-version voi päivittää suoraan seuraavaan LTS-versioon.</p>
<h2>Uusien ohjelmien asentaminen pakettihallinnalla</h2>
<p><br>Ohjelmia on toki mahdollista hakea ja asentaa yksi kerrallaan, mutta suositeltava tapa Ubuntussa on ohjelmien asentaminen Internetissä olevista pakettivarastosta (eng. repositories) ohjelmapakettihallintaa käyttämällä.</p>
<p>Yksi järjestelmän eduista on se, että asennettujen ohjelmien uusien versioiden tullessa pakettivarastoihin, ilmoittaa paketinhallinta niiden saatavuudesta automaattisesti. Näin kaikki asennetut ohjelmat on helppo pitää ajan tasalla.</p>
<p> </p>
<h2>Käyttäjätunnusten lisääminen</h2>
<p>Käyttäjätietoja pääsee muokkaamaan valikosta <strong>Järjestelmä</strong> &gt; <strong>Ylläpito</strong> &gt;<strong> Käyttäjät ja ryhmät</strong>. Uudet käyttäjät ovat tavanomaisesti peruskäyttäjiä, joten jos haluat, että heilläkin olisi ylläpito-oikeudet, täytyy ne myöntää erikseen käyttäjille liittämällä käyttäjätunnus ylläpitoryhmään (admin).</p>
<p>Jos et itse halua käyttää aikaasi Linux-ongelmien ratkomiseen tai käyttöjärjestelmän ylläpitoon, voit turvautua maksulliseen Linux-tukipalveluun. Katso lisätiedot <a href="http://www.linux-tuki.fi">http://www.linux-tuki.fi</a>.</p>
<h2>"En saa tiedostoa X auki"</h2>
<p><br>Eri ohjelmat tallentavat tietonsa erilaisiin tiedostomuotoihin. Avataksesi tiedoston sinun on selvitettävä mikä tiedostomuoto on kyseessä ja sitten etsittävä ohjelma joka tukee sitä. Esimerkiksi kaikkia Microsoft Officen tiedostomuotoja voi avata OpenOfficella. Avoimen lähdekoodin ohjelmistoissa käytetään yleensä standardinmukaisia tiedostomuotoja, jotta mahdollisimman moni ohjelma pystyisi käsittelemään niitä.</p>
<p> </p>
<h2>"En voi katsella DVD-levyä X"</h2>
<p> </p>
<p><br>Monet kaupalliset DVD-levyt ovat suojattu CSS-salauksella. Linuxille on olemassa DeCSS-purkuohjelma, mutta patenttiepäselvyyksien takia sitä ei toistaiseksi tule Ubuntun perusasennuksessa mukana, vaan käyttäjä joutuu itse asentamaan sen internetistä. Lisätietoja sivulla <a href="http://fi.wikibooks.org/wiki/Ubuntu_tutuksi/Suljetut_tiedostomuodot%20">http://fi.wikibooks.org/wiki/Ubuntu_tutuksi/Suljetut_tiedostomuodot</a>.</p>
<p> </p>
<h2>"Skypeä ei löydy pakettihallinnan tietokannasta, miten voin asentaa sen?"</h2>
<p>Pakettihallinnan tietokannassa on yli 20 000 avoimen lähdekoodin ohjelmapakettia. Skype on suljettu kaupallinen ohjelma, joten sen saamiseksi on pakettihallintaan erikseen syötettävä Skypen pakettivaraston sijainti.</p></div><ul Class="menu-goes-here"><li Class="booki-section">Johdanto</li><li><a href="/ubuntu-tutuksi/index">Mikä on Linux?</a></li>
<li><a href="/ubuntu-tutuksi/ch002_miten-ubuntu-eroaa-windowsista">Miten Ubuntu eroaa Windowsista?</a></li>
<li Class="booki-section">Kokeileminen ja asentaminen</li><li><a href="/ubuntu-tutuksi/ch004_ubuntun-asentaminen">Ubuntun asentaminen</a></li>
<li Class="booki-section">Käyttö</li><li><a href="/ubuntu-tutuksi/ch006_ubuntun-peruskaytto">Ubuntun peruskäyttö</a></li>
<li><a href="/ubuntu-tutuksi/ch007_internet-selailu">Internet-selailu</a></li>
<li><a href="/ubuntu-tutuksi/ch008_toimisto-ohjelmisto">Toimisto-ohjelmisto</a></li>
<li Class="booki-section">Ylläpito</li><li><a href="/ubuntu-tutuksi/ch010_ubuntun-perusyllapito">Ubuntun perusylläpito</a></li>
<li><a href="/ubuntu-tutuksi/ch011_komentorivi">Komentorivi</a></li>
<li Class="booki-section">Liitteet</li><li><a href="/ubuntu-tutuksi/ch013_lisenssi">Lisenssi</a></li>
</ul>