<div id="main-content"><h1>Adamin ajatuksia</h1>
<div id="content">
<p>Tässä on joitain ajatuksia, jotka perustuvat kokemukseeni kirjapyrähdysten johtamisessa. Suuri osa inspiraatiosta näiden tapahtumien johtamiseen tuli Allen Gunnin näkemisestä toiminnassa Aspiration Techin tapahtumissa. Kokemukseni näiden tapahtumien johtamisessa on ollut prosessi, jossa olen ottanut Gunnin metodologian ja työstänyt tavan, jolla sen saa toimimaan toisessa viitekehyksessä, nimittäin laajemman tekstin yhteistyökirjoittamisessa. Vaikka en ole kokeillut tätä vielä, olen varma että tällä menetelmällä on laaja soveltamisalue vapaiden ohjelmistojen käyttöoppaiden ulkopuolella.</p>
<h2>Kirjoittajat vai osanottajat?</h2>
<p>Kutsun mielummin käyttöoppaaseen osallistuvia ihmisiä "osanottajiksi". Tuntuu melko suoraviivaiselta, mutta voi olla houkutus käyttää termiä "kirjoittaja". Tämä on mielestäni virhe, sillä FLOSS Manualsin olennaisin ajatus on, että kuka tahansa voi antaa panoksensa vapaiden ohjelmistojen liikkeelle, ja tämän voi tehdä antamalla panoksensa vapaaseen dokumentaatioon. Osallistuminen voi merkitä kuvien lisäämistä, kirjoittamista, muokkaamista, teknisen sisällön testaamista, oikolukemista, kirjapyrähdysten isäntänä toimimista, kirjapyrähdysten organisointia, kuvakkeiden suunnittelua, kansien suunnittelua, kirjoitusvirheiden korjaamista, lauseen äänensävyn muuttamista, tai dokumentaation lukemista ja kysymysten esittämistä.</p>
<p>Kun kuvailen käsillä olevaa tehtävää kirjapyrähdyksen alussa, käytän laajempaa käsitettä "osanottaja" mielummin kuin "kirjoittaja". </p>
<p>En myöskään käytä mielelläni käsitettä "tekijä". Vaikka kunnioitan tätä perinnettä, on käsite saanut liian raskaan taakan. Muutamia valistuneita tekijöitä lukuunottamatta käsite tarkoittaa henkilöä, joka työskentelee kustantajalle, osallistuu kustantajan tähtijärjestelmää, omistaa tekstiensä tekijänoikeudet, lisensoi kaikki oikeudet sisältöönsä ja estää pyrkimykset muuttaa työtään. Tällaisessa yhteistyökirjoittamisen ympäristössä ei ole tilaa "tekijyydelle". Valistuneemmat kirjoittajat, jotka tahtovat laajentaa näköpiiriään, ovat aina tervetulleita!</p>
<h2>Tiimin rakentaminen</h2>
<p>Eräs kirjapyrähdyksen mielenkiintoisimmista piirteistä on sen intensiivisyys sosiaalisena kokemuksena. Tämä johtaa erittäin hyviin keskusteluihin, jotka johtavat hyvään sisältöön, mutta on myös yleistä, että tiimin jäsenille muodostuu vahvoja siteitä.</p>
<h2>Kirjat?</h2>
<p>Mielestäni tarkempi termi on "kattava teksti" - sellaisia FLOSS Manuals yrittää tuottaa. Yksi tämän materiaalin säilytys- ja esittelyväylä on kirja, toinen on verkkosivu ja niin edelleen. "Kattava teksti" on silti liian hankala käsite, joten en käytä sitä paljon.</p>
<h2>Julkaisija?</h2>
<p>Mikä on julkaisija näinä päivinä? Minulla ei ole tähän konkreettista vastausta. Voin vain sanoa, että FLOSS Manuals ei ole julkaisija perinteisessä mielessä, toimimme monien paradigmojen välillä, ja yhdistämme niitä tarvittaessa. Tämä jättää meidät jonkin verran kustantamosektorin sisälle, mutta perinteisten prosessien ulkopuolelle.</p>
<h2>Elävät tekstit</h2>
<p>Mielestäni tekstillä on parempi mahdollisuus syntyä ja elää jos se kirjoitetaan yhteistyössä. Usein kirjoittajat pyrkivät suojelemaan tekstejään ja tämä haittaa usein työn jatkuvaa kehitystä. Tämän vuoksi sellainen materiaali "kuolee" helposti kirjoittajan suojelun vuoksi, siinä missä yhteistyönä luotu teksti pysyy useammin elossa, koska kukaan ei ole estämässä osallistumista.</p>
<p>Aloittaessasi kirjoituspyrähdyksen tahdot varmistaa, että kaikki kirjailijanegot jätetään oven ulkopuolelle.</p>
<p>Tämän vuoksi on välttämätöntä, että kaikki tekstit luodaan avoimen lisenssin alaisuudessa.</p>
<h2>Ruoka ja tapahtumapaikka</h2>
<p>Jos tarjoat hyvän tapahtumapaikan ja hyvää ruokaa kirjoittajasi ovat onnellisia ja tahtovat kokeilla kirjapyrähdystä uudestaan.</p>
<p><img title="saus_en" src="http://fi.flossmanuals.net/kirjoita/kirjapyrahdys/_draft/_v/1.0/static/BookSprints-AdamsPonder-saus_en-fi.jpg" alt="saus_en" width="600" height="400"></p>
<h2>Sisällysluettelon luominen</h2>
<p>Sisällysluettelo on luuranko, jonka päälle kirjapyrähdyksen täytyy rakentaa sisällön ruumis. Kirjapyrähdyksen osallistujien pitäisi tehdä sisällysluettelo kirjapyrähdyksen tapahtumapaikalla, mikäli mahdollista. <br><br>Olen havainnut, että kun tapaamme sunnuntai-iltana ennen kirjapyrähdystä, saamme sisällysluettelon valmiiksi suunnilleen kolmessa tunnissa. Jokaisen kirjapyrähdyksen osallistujan täytyy osallistua sisällysluettelon luomisprosessiin seuraavista syistä:</p>
<ul><li>Jokainen kirjapyrähdyksessä ymmärtää tehtävän luonteen</li>
<li>Kaikki osallistujat "ostavat" projektin</li>
<li>Se luo alusta alkaen hyvää keskustelua</li>
</ul><p>Sisällysluettelon tulisi olla epätäsmällinen. Sen tulisi olla vain sarja osien otsikoita ja lukujen ostikoita. Voit käyttää FLOSS Manualsin sisällysluettelotyökalua luodaksesi tämän, tai voit käyttää muistilappuja, kirjoittaa niille kirjan osien ja lukujen otsikot, ja liimata ne taululle.</p>
<p><img title="ottoutline" src="http://fi.flossmanuals.net/kirjoita/kirjapyrahdys/_draft/_v/1.0/static/Blog-ott-ottoutline-en.jpg" alt="ottoutline" width="332" height="500"></p>
<p>Tarkempi suunnitelma vain hämmentää ryhmää. Sisällön tulisi muodostua dynaamisesti kirjapyrähdyksen jatkuessa. Pyrähtäjien tulisi kyetä kirjoittamaan maanantaina kello 9 aamulla selkeässä mielentilassa. On helpompaa aloittaa ja sisällyttää kaikkien ideat viikon kuluessa kuin kahlehtia kaikki rajoituksilla, jotka määräävät kuka kirjoittaa mitä ja koska - tämä on voimakas mielipiteeni, joka perustuu monien kirjapyrähdysten kokemuksiin, mutta myönnän, että en ole kokeillut viimeksi mainittua vaihtoehtoa. Luulen, että se voi toimia joissain tapauksissa, mutta sinun täytyy ajatella tätä huolellisesti.</p>
<h2>Toisen tapahtuman yhdistäminen</h2>
<p>Avointen käännöstyökalujen viiden päivän kirjapyrähdys seurasi kolmen päivän konferenssia (isäntinä Allen Gunn ja Aspiration). Koska konferenssin ja kirjapyrähdyksen aihe oli sama, päätimme yhdistää ne mahdollisimman tiiviisti. Tästä syystä rakensin sisältösuunnitelman seinälle muistilapuilla ja pyysin ihmisiä lisäämään/poistamaan/muuttamaan sisältösuunnitelmaa niin paljon kuin he tahtoivat. Jokaisessa istunnossa näytin myös FLOSS Manualsin työkaluja, jotta ne, jotka eivät osallistuneet kirjapyrähdykseen saattoivat innostua ja etäosallistua.</p>
<p><img title="plan" src="http://fi.flossmanuals.net/kirjoita/kirjapyrahdys/_draft/_v/1.0/static/BookSprints-AdamsPonder-plan_en-fi.jpg" alt="plan" width="500" height="375"></p>
<p>Menetelmät, joita aloimme kehittämään täällä, voivat viedä pitkälle, mutta opin tästä kokeilusta muutamia asioita. Ensinnäkin noin 10% niistä, jotka ovat luvanneet osallistua etätyönä, osallistuvat jollain tavalla - mikä ei ole sekään yhtään huonommin. Toisekseen monet ihmiset lisäsivät paljon materiaalia, jonka olivat kirjoittaneet jo aiemmin - tämä oli hienoa! Vaikka me emme käyttäneet kaikkea materiaalia, oli suuri osa hyvin käyttökelpoista ja hyvin kirjoitettua. Vaadittiin kaksi päivää jatkuvaa muistuttamista siitä, mitä teemme, jotta tätä sisältöä ilmaantui, joten älä anna periksi!</p>
<h2>Kertomuksen kulku</h2>
<p>Tekstin kertomuksen kulun tulisi olla yksinkertaista. Pidä teksti suoraviivaisena, etenevänä, ja jaettuna selkeisiin yksinään toimiviin paloihin. Jokaisen luvun tulisi seurata edellistä ja johtaa seuraavaan. Perusasiat alkuun, älä jätä mitään käsitteitä selittämättä, ja lisää monimutkaisuutta kirjan edetessä.</p>
<p>Jos teet tämän, uudet kirjoittajat voivat aloittaa alusta ja asiantuntijat voivat aloittaa kirjan loppupuolelta.</p>
<p>Älä tee sitä virhettä, että monimutkaistat kirjan tarinaa. Esimerkiksi idea teemojen tai tapaustutkimusten kuljettamisesta useampien lukujen läpi tekee tekstin harmonisoinnista vaikeampaa ja melko todennäköisesti hidastaa sisällön luontia. Lisäksi jatkuvat teemat vaativat riippuvuuksia (eli joku luku täytyy lukea ennen jotain muuta lukua), jolloin lukua on vaikea käyttää uudestaan muualla.</p>
<h2>Ihmisten auttaminen alkuun</h2>
<p>Kirjapyrähdyksessä on tärkeää rohkaista sellaisia ihmisiä, jotka eivät näe olevansa "kirjoittajia". On tärkeää, että ihmiset tuntevat olonsa mukavaksi, stressaantumattomaksi ja hyväntuuliseksi. Ei ole aina mahdollista luoda tätä, mutta sen saavuttaminen mahdollisimman monen kirjoittajan kohdalla on välttämätöntä organisoijalle. Toiseksi ihmisten tulisi kirjoittaa siitä, minkä tietävät. On helpompi kirjoittaa tai puhua siitä, minkä tunnet tarkkaan. Lisäksi, kuten useimmissa asioissa, ihmiset on helpompi pitää vauhdissa, jos he perehtyvät aiheeseensa.</p>
<p>Tämän saavuttamiseksi on hyvin tärkeää, että osallistujat aloittavat kirjapyrähdyksen valitsemalla luvun, joka kiinnostaa eniten. Anna jokaisen aloittaa jonkin verran satunnaisella tavalla - älä murehdi tästä, ajan kuluessa kirjoittamisesta tulee koordinoidumpaa. Se on hieman kuin moottoripyörärallin aloitus - kaikki ajajat juoksevat moottoripyörilleen ja lähevät ajamaan, aluksi se näyttää kaoottiselta, mutta pian asiat ovat järjestyneempiä. Tärkeintä on, että ihmiset aloittavat, unohtavat henkilökohtaisen uskonsa, että eivät kykene kirjoittamaan, ja alkavat kirjoittaa.</p>
<p>Myös tästä syystä on tärkeää olla ylikuormittamatta kirjapyrähdyksen alkua kirjoitussäännöillä. Kehittyvän kirjoitustyylin tulisi parantua luonnollisesti - tämä voi tapahtua keskustelulla muiden kirjoittajien kanssa, jokainen kirjoittaja voit ajatella omaa tyyliään, katsoa muiden tyyliä, ja muuttaa tyyliä ajan kuluessa, kirjoitus voi parantua muiden uudelleenkirjoittaessa sisältöä tai muokkauksen aikana.</p>
<p>Aloita siis niin vähillä kuormittavilla säännöillä kuin mahdollista. Tietenkin joku voi kysyä "missä on tyyliopas" - tämän vuoksi jokaisella käyttöoppaalla on tyyliopas, mutta se on linkitetty toiselle sivulle eikä ole kovinkaan näkyvä osa käyttöoppaan kotisivua. Niinpä ne, jotka tahtovat sääntöjä, voivat saada ne, mutta ne jotka eivät tahdo ajatella näitä asioita, voivat helposti jättää ne huomiotta.</p>
<h2>Kirjoittaminen keskusteluna</h2>
<p>"Kirjoittaminen keskusteluna" on Anne Gentlen lausahdus. En voi puhua Annen puolesta, mutta mielestäni tällä lausunnolla on hyvin selkeä ja tärkeä arvo kirjapyrähdyksissä. Keskustelu tapahtuu ainakin neljällä tasolla:</p>
<ol><li><strong>Keskustelu huoneessa</strong>. Kaikki läsnäolijat ovat saman pöydän ympärillä ja keskusteluja täytyy rohkaista. Toisin kuin perinteisessä kirjoitusprosessissa ympäristö on äänekäs ja keskustelua tulisi rohkaista. Näiden pöydän yli tapahtuvien keskustelujen seurauksena osanottajat harmonisoivat idoitaan siitä, mitä ovat kirjoittamassa.</li>
<li><strong>Keskustelu tekstissä.</strong> Tekstit itsessään ovat keskusteluja. Älä suojele sisältöä, jonka kirjoitat - rohkaise muita lukemaan se, muuttamaan sitä, poistamaan se jne. Tämä jatkuva sisällön tarkastelu useampien silmien avulla ("Monet silmät tekevät bugeista matalia") on keskeinen vapaiden ohjelmistojen periaate ja toimii yhtä hyvin tässä ympäristössä. Tämä jatkuva muuttaminen on itsessään keskustelu, joka tapahtuu tekstissä, ja on välttämätön sisällön parantamiseen ja harmonisointiin.</li>
<li><strong>Keskustelut huoneen ulkopuolella</strong>. Keskustele huoneen ulkopuolella olevien ihmisten kanssa ja kysy heidän näkemyksiään teksteistä. On tärkeää tietää, ovatko tekstit todella kehittymässä siihen suuntaan, että huoneen keskustelujen ulkopuoliset ihmiset ymmärtävät niitä. On tärkeää puhua etäosallistujille IRCin, sähköpostin, wikin muokkauksen ja FLOSS Manualsin verkkokeskustelun kautta.</li>
<li><strong>Keskustelu lukijan kanssa.</strong> Käytä kirjoittaessasi ystävällistä ja keskustelevaa ääntä. Kun työskentelin radiossa, yksi tapa saada DJ:t rentoutumaan ja kuulostamaan "normaalilta" radiossa oli leikata naaman kuva, liimata se mikrofoniin ja pyytää DJ:tä puhumaan tuolle "henkilölle". Se toimi. Yritimme samanlaista lähestymistapaa Internet-sensuurin kiertämistä käsittelevässä kirjapyrähdyksessä rakentamalla lukijaprofiileja, mutta en usko että se oli kovin toimiva (mutta se oli mielenkiintoinen, ja tahtoisin kokeilla tätä lähestymistapaa enemmäkin). Andy Oramin lähestymistapana oli kirjoittaa esimerkkikappale halutulla äänensävyllä, ja se oli tähän mennessä paras kokeilu tällä alueella, mutta tahdomme testata sitä lisää. Saman vaikutuksen saa luultavasti kannustamalla kirjoittajia ajattelemaan lukijaa jonain henkilönä, jonka he tuntevat hyvin, ja jota he kunnioittavat.</li>
</ol><h2>Häiritsevä keskustelu</h2>
<p>Joskus joudut puuttumaan häiritsevään keskusteluun. Kokemukseni mukaan jotkut ihmiset suhtautuvat niin intohimoisesti käsillä olevaan aiheeseen, että he tahtovat puhua siitä, puhua siitä ja puhua siitä. Tämä ei itse asiassa auta. Vaikka kirjoittaminen perustuu keskusteluun, ei kyseessä ole monologi. Tällainen käytös voi olla hyvin häiritsevää ja joudut puhumaan suoraan kyseiselle henkilölle. Tämä voidaan tehdä avoimesti, jos se tehdään suoraan, mutta tehokkaampaa on epämuodollinen mutta selkeä keskustelu, kun muita ei ole paikalla. Jos puhut ystävällisesti niin kyseinen henkilö kuuntelee ja parantaa tapansa.</p>
<h2>Luottamuksen voittaminen</h2>
<p>On melko todennäköistä, että kirjan kirjoittamiseen kokoontunut ryhmä ei ole kokeillut kirjapyrähdystä aiemmin, tai he eivät ole ehkä koskaan osallistuneet prosessisuuntautuneeseen tapahtumaan. On hyvin mahdollista, että jotkut osallistujat voivat olla pelätä näennäisen rakenteetonta metodologiaa. Kun saat tulokset valmiiksi, tämä asenne muuttuu - mutta se on viikon lopussa... Kuinka selvitä ensimmäisten päivien läpi? Ainoa keksimäni tapa on olla vakuuttunut siitä, että voin auttaa osallistujat maaliviivalle asti. Sinun täytyy siis olla itsevarma. Älä anna vastaanväittäjien lannistaa itseäsi. Jos sinulla ei ole mitään kikkoja selvitäksesi tästä, sinun on paras löytää ne nopeasti, sillä sinun täytyy olla itsevarma aloittaessasi prosessin.</p>
<p>Vastaanväittäjien suhteen suosikkistrategiani on pilailla ihmisten kanssa, jotta he rentoutuvat. Jos joku on tiukka, on hyvä idea tehdä heidät tietoisiksi tästä - ei suoraviivaisesti, mutta ystävällisillä vitseillä. Ideana on rentouttaa heidät, ei istua alas ja pitää vakavaa keskustelua heidän huolenaiheistaan.</p>
<h2>Viikon muoto</h2>
<p>Toistaiseksi minulla on kokemusta lähinnä viiden päivän kirjapyrähdyksistä, joihin jokainen saapuu sunnuntina ja lähtee seuraavana lauantaina. Ihanteellisesti käymme kaljalla sunnuntai-iltana ja lopetamme sisällysluettelon kirjoittamisen. Maanantai-aamuna on nopea työkalujen esittely ja sen jälkeen siirrymme suoraan kirjoittamiseen. Kirjoitamme keskiviikko-iltaan asti ja keskiviikon jälkeen jäädytämme kaikki luvut - uusia lukuja ei voida lisätä, ellei se ole täysin välttämätöntä. Tämä merkitsee, että keskiviikko-iltana on yleensä kova keskustelu siitä, mikä pysyy käyttöoppaassa ja mikä poistetaan. Jokaisen täytyy ottaa vastuu tiettyjen kappaleiden viimeistelystä torstain loppuun mennessä. Keskiviikko-iltana muutamme myös käyttöoppaan rakennetta sopimaan viikon aikana löydettyihin epäjohdonmukaisuuksiin, joita ei ole löydetty ja ratkaistu viikon aikana.</p>
<p>Torstaina on kirjapyrähdys kirjapyrähdyspäivän sisällä. Kaikkien tulisi kirjoittaa, kunnes he eivät enää kykene siihen. Tavoitteena on saada kaikki sisältö valmiiksi torstaiyöhön mennessä.</p>
<p>Perjantai on siivouspäivä. Kello 18 on aika avata kaljat, tehdä PDF, ladata se sivulle, ostaa kirja ja juoda olutta.</p>
<h2>Työparit</h2>
<p>Hieno strategia, jonka Michael Mandiberg (Digital Foundations) toi mukaan prosessiimme, on asiantuntijoiden ja maallikoiden yhdistäminen työpariksi.</p>
<p><img title="flossify1" src="http://fi.flossmanuals.net/kirjoita/kirjapyrahdys/_draft/_v/1.0/static/BookSprints-AdamsPonder-flossify1_en-fi.png" alt="flossify1" width="600" height="450"></p>
<p>On hyvin tehokas toimintatapa laittaa asiantuntija kertomaan konsepteista sillä aikaa kun "maallikko" kysyy kysymyksiä ja kirjoittaa asiat "ymmärrettävään" muotoon. Tämä antaa asiaan vasta tutustuvalle jotain tekemistä, joka on enemmän keskittynyt sisältöön kuin oikolukeminen, ja hän oppii paljon samaan aikaan. Asiantuntijalle on myös hyvä kohdata vaikeita maallikon kysymyksiä - se pakottaa heidät kohtaamaan yleisönsä suoraan ja yksinkertaistamaan konsepteja selkeämmiksi selityksiksi.</p>
<h2>Rakenteeseen juuttuminen</h2>
<p>Juutut varmasti kirjapyrähdyksen aikana luvun tai koko käyttöoppaan rakenteeseen. Suosittelen käsittelemään näitä ongelmia mahdollisimman aikaisessa vaiheessa. Meillä on useita arviointiprosesseja ensimmäisten päivien aikana - yleensä yksi ensimmäisen päivän lopussa ja toinen lounaalla seuraavana päivänä. Ongelmat voidaan jättää näihin tapaamisiin. Myöhemmin prosessissa (toisen päivän jälkeen) on syytä kohdata ongelmat heti. Jos joku esittää rakenteeseen liittyvän ongelman, ota ratkaisun miettimiseen mukaan kyseisiä kohtia tekevät henkilöt ja muutama muukin.</p>
<p><img title="adam" src="http://fi.flossmanuals.net/kirjoita/kirjapyrahdys/_draft/_v/1.0/static/BookSprints-AdamsPonder-adam_en-fi.jpg" alt="adam" width="332" height="500"> </p>
<p>Hyvä strategia luvun rakenteen uudelleenrakentamiseen on tulostaa se, ottaa tussi ja sakset ja leikata kappale osiin... Ei William Burroughsin tyyliin, mutta lineaarisemmin. Ota kappaleita, järjestele ne uudelleen, viivaa yli ylimääräinen materiaali, ja tee nämä muutokset käyttöoppaaseen. Tässä prosessissa on hyvä laittaa joku johtamaan (ei välttämättä kirjapyrähdyksen johtajaa) ja tuoda mukaan ihmisiä, jotka eivät ole tutustuneet luvun sisältöön.</p>
<p><img title="pteam" src="http://fi.flossmanuals.net/kirjoita/kirjapyrahdys/_draft/_v/1.0/static/BookSprints-AdamsPonder-pteam_en-fi.png" alt="pteam" width="600" height="450"></p>
<h2>Tekstin kulun harmonisointi</h2>
<p>Yleisesti ottaen tekstin kulun rakentavat huoneessa käytävät keskustelut ja tästä syntyvä tekstien ristiinmuokkaus. Kutienkin siinä tapauksessa, että työskentelet laajemman ryhmän kanssa, luotu sisältö voi olla liian laajaa ristiinmuokkaukseen ja keskusteluun.</p>
<p>Saadaksesi hyvän tekstinkulun lukujen välille tässä tilanteessa on hyvä idea asettaa kirjan osan muokkaus yhdelle tietylle ihmiselle. Kun kaikki sisältö on valmiina jotain kirjan osaa varten, laita joku lukemaan kaikki luvut ja muuttamaan rakennetta ja tekstiä, kunnes se tuntuu yhden ihmisen kehittyväksi tarinaksi kirjoittamalta. He tahtovat ehkä kirjoittaa johdantoja ja loppuja jokaiseen lukuun saadakseen luvut liittymään toisiinsa. Ole kuitenkin varuillasi, että näistä liitoksista ei tule liian tarkkoja, sillä materiaalin täytyy olla ymmärrettävää myös luku kerrallaan tai eri yhteydessä luettuna.</p>
<p>On myös hyvä laittaa toinenkin henkilö käymään sama materiaali läpi samoilla ohjeilla. Mitä enemmän ihmisiä käy läpi "valmiin" sisällön, sitä parempaa siitä tulee.</p>
<h2>Äänensävy</h2>
<p>Mielestäni käyttöoppaiden pitäisi olla hyvää luettavaa. Yleisesti ottaen äänensävyn tulisi olla jutusteleva ja osallistavaa. Tiedän, että monet tekniset kirjoittajat tahtoisivat kirjoittaa proseduraalisempaa tekstiä, mutta mielestäni tällainen informaatio on parempi jättää pikaopasteita tarjoaviin wikeihin jne. FLOSS Manuals luo kattavia tekstejä ja tämä sopii paremmin jutustelevaan keskusteluun kuin yksinkertaistettuihin aputiedostoihin.</p>
<h2>Onnekkuus</h2>
<p>Kirjapyrähdykset ovat lähempänä taidetta kuin tiedettä. Älä tee sitä virhettä, että muodostat niihin liian tarkan kaavan. On erittäin välttämätöntä jättää satunnaisuutta järjestelmän jokaiseen askeleen, paitsi välttämättömään logistiikkaan (tapahtumapaikka, matkat). Muille, jotka ottavat osaa, kirjan laajuutta, kirjoitustapaa jne. ei voida ohjeistaa tiukasti, joten opi valmentamaan dynaamista prosessia lennosta ja vältä sisäistyneitä impulsseja mikrohallinnointiin. Materiaalin määrän ja sisällön mikrohallinnointi riittää.</p>
<p>Lisäksi on hämmästyttävää mitä tapahtuu, jos annat sen tapahtua.</p>
<h2>Jatko</h2>
<p>Suosittelen, että pyrit julkaisemaan kirjan mahdollisimman nopeasti, niin kauan kuin kirjapyrähdyksen ryhmän innostus ja energia on huipussaan. Suositukseni on tehdä nopea muokkaus, älä ajattele sitä liikaa, tarkasta jotkin alla mainitut muotoiluun riittyvät asiat, ja julkaise se. Jos voit saada ihmiset sitoutumaan todella rankkaan työntekoon viikon lopussa, voit saada käyttöön energian, joka viime viikkoina on rakentunut. Mitä pidempään se kestää, sitä enemmän energiaa haihtuu, ja sitä tehottomampaa kirjan markkinointi on. Tässä on asioita, joita täytyy harkita heti kirjapyrähdyksen jälkeen:</p>
<ol><li><strong>Kuka on ylläpitäjä?</strong> <br>On hyvä nimittää joku (tai jotkut) ylläpitämään käyttöopasta - tämä ei merkitse käyttöoppaan kirjoittamista, mutta muiden vetämistä mukaan prosessiin ja pitämään silmällä käyttöoppaan vaatimia päivityksiä. Kaikkina sopivina hetkinä tämän henkilön tulisi päivittää lähdekoodi HTML-oppaassa.</li>
<li><strong>Promootio</strong> <br>Kirjat kuluttavat, ja käyttäjien saama arvo on suoraan rinnastettu siihen energiamäärään, jonka kirjaan käytät. Suositukseni on, että käytät kaikkia kanavia, jotka ovat henkilökohtaisesti jokaisen kirjapyrähdyksen osanottajan käytettävissä. Pyri tekemään profiilista mahdollisimman korkea. Olemme nähneet huomattavia parannuksia käyttöoppaiden käytössä, kun niihin on linkitetty suoraan projektin kotisivulta. Henkilökohtaisesti uskon, että jos voit todella julistaa tätä "katso mitä teimme viime viikolla" -näkökulmaa, sinulla voi olla mielenkiintoinen tarina, joka vangitsee ihmisten mielikuvitukset. Mitä pidempään odotat, sitä vähemmän tehoa tarinalla on.</li>
</ol></div></div><ul Class="menu-goes-here"><li Class="booki-section">JOHDANTO</li><li><a href="/kirjapyrahdys/index">JOHDANTO</a></li>
<li Class="booki-section">FILOSOFIA</li><li><a href="/kirjapyrahdys/ch003_paamaara">PÄÄMÄÄRÄ</a></li>
<li><a href="/kirjapyrahdys/ch004_prosessi">PROSESSI</a></li>
<li><a href="/kirjapyrahdys/ch005_yhteisot">YHTEISÖT</a></li>
<li Class="booki-section">SUUNNITTELU</li><li><a href="/kirjapyrahdys/ch007_suunnittelu">SUUNNITTELU</a></li>
<li Class="booki-section">KYSYMYKSET</li><li><a href="/kirjapyrahdys/ch009_roolit">ROOLIT</a></li>
<li><a href="/kirjapyrahdys/ch010_aikataulu">AIKATAULU</a></li>
<li><a href="/kirjapyrahdys/ch011_budjetti">BUDJETTI</a></li>
<li><a href="/kirjapyrahdys/ch012_paikka">PAIKKA</a></li>
<li><a href="/kirjapyrahdys/ch013_tyokalut">TYÖKALUT</a></li>
<li><a href="/kirjapyrahdys/ch014_etaosallistuminen">ETÄOSALLISTUMINEN</a></li>
<li Class="booki-section">VINKKEJÄ</li><li><a href="/kirjapyrahdys/ch016_annen-vinkit">ANNEN VINKIT</a></li>
<li><a href="/kirjapyrahdys/ch017_adamin-vinkit">ADAMIN VINKIT</a></li>
<li Class="booki-section">TEKIJÄT</li><li><a href="/kirjapyrahdys/ch019_tekijat">TEKIJÄT</a></li>
</ul>