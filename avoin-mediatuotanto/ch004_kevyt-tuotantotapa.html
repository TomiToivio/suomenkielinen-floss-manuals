<div id="main-content"><h1>KEVYT TUOTANTOTAPA</h1>
<p> </p>
<p>Aloittaaksesi ohjelmien tekemisen tarvitset ennen kaikkea idean ja innostusta. Oman ohjelman tekeminen ei vaadi suurta kuvausryhmää tai raskasta kalustoa. Teknisen kehityksen myötä useimmat kamerat ja mikrofonit ovat helppokäyttöisiä, mahtuvat reppuun ja ovat kevyitä kantaa. Kevyellä kalustolla kuvatessasi voit liikkua pyörällä tai bussilla mihin tahansa. Teknisiä resursseja voi myös hyvin jakaa, eikä kaikilla tarvitse olla omia kameroita ja leikkausyksiköitä.</p>
<p>Useimmat pienetkin kamerat, kuten kännykät, sopivat kuvaamiseen, kunhan valoa on riittävästi. Jos suunnittelet haastattelun tekemistä tai muuta puhetta sisältävää ohjelmaa tarvitset kameran lisäksi ulkoisen mikrofonin, jonka voi kytkeä kameraan tai audiotallentimeen. Leikkaamiseen sopivia tietokoneohjelmia on useita. Tässä oppaassa esittelemme avoimen lähdekoodin ohjelmia, jotka ovat ilmaisia ja vapaasti saatavilla. Tarvitset siis vain Linux-käyttöjärjestelmällä varustetun tietokoneen. Tarkemmat ohjeistukset teknisistä vaatimuksista löydät oppaan Tuotanto-osiosta.</p>
<p><strong>Kevyt tuotantotapa</strong>säästää aikaa ja rahaa. Kevyen ja edullisen tekniikan hyödyntäminen, oman tekemisen suunnittelu ja kevyt jälkituotanto nopeuttavat ohjelman valmistumista ja alentavat tuotantokustannuksia. Hyvä ohjelma ei vaadi erikoistehosteita tai useita kameroita vaan mielenkiintoinen sisältö ratkaisee. Jos tekijä uskoo asiaansa ja tuntee aiheensa, syntyy hyvää ja ripeästi. Suunnittelua voi tehostaa seuraamalla, kuinka paljon työprosessi vie aikaa. Omaa julkaisukynnystä ei kannata laittaa liian korkealle, vaan mielummin julkaista ohjelma mahdollisimman nopeasti, kunhan perusasiat ovat kunnossa. Seuraavalla kerralla voit tehdä asiat paremmin. Ohjelman tekoprosessia kannattaa harjoitella, koska vain tekemällä oppii.</p>
<p>Kevyt tuotantotapa on otettu käyttöön monissa projekteissa ja on kehitetty myös menetelmiä, joiden tavoite on opettaa ei-ammattilaisille videon tekemistä. Yksi esimerkki on <strong>digitarina</strong>, jossa tekijä käsikirjoittaa, kuvaa, äänittää puheen ja leikkaa oman tarinansa muutaman päivän aikana.</p>
<p>Kevyt tuotantotapa soveltuu hyvin monenlaisiin videotuotantoihin: järjestön kampanjavideoon, paikallishistorian tarinoihin, reportaasiin kaupunkitapahtumasta, lyhytelokuvan tekemiseen - tai mihin ikinä keksitkään sitä soveltaa.</p>
<h2>MIKÄ ON OHJELMA?</h2>
<p> </p>
<p>Ennen kuin tartut kameraan on ehkä hyvä miettiä, mikä ohjelma oikeastaan on. Internet on täynnä videoita, mutta vain murto-osa niistä on varsinaisia ohjelmia. Jos kuvaat videota kännykälläsi tai videokameralla, syntyy kuvauksen tuloksena aineistoa. Aineisto on videokuvaa, ohjelman raakamateriaalia. Ohjelma on kuitenkin raakamateriaalia pidemmälle viety viestivä kokonaisuus, jota katsojan on mahdollista seurata ja ymmärtää.</p>
<p>Voit työstää kuvamateriaalista helposti ohjelman kun otat huomioon seuraavat asiat:</p>
<ul><li><strong>Aihe ja näkökulma</strong>: Mistä ohjelma kertoo, mitä se haluaa sanoa ja mistä näkökulmasta?</li>
<li><strong>Ohjelmatyyppi ja tyyli</strong>: Onko kyseessä ajankohtainen reportaasi tai uutinen, henkilökuva, sketsi vai joku näiden välimuoto?</li>
<li><strong>Rakenne</strong>: Mistä ohjelma alkaa ja mihin se loppuu? Missä järjestyksessä ohjelma etenee eli millainen juoni siinä on?</li>
<li><strong>Viimeistely</strong>: Kuvamateriaalin leikkaaminen, alku- ja lopputekstit sekä muu grafiikka, äänen tasojen tarkistaminen, ohjelman exportoiminen eli tekeminen tiedostoksi leikkausohjelmasta.</li>
</ul></div><ul Class="menu-goes-here"><li Class="booki-section">JOHDANTO</li><li><a href="/avoin-mediatuotanto/index">ALUKSI</a></li>
<li Class="booki-section">YHTEISÖMEDIAN MAISEMA</li><li><a href="/avoin-mediatuotanto/ch003_verkko-ja-yhteisomedia">VERKKO- JA YHTEISÖMEDIA</a></li>
<li><a href="/avoin-mediatuotanto/ch004_kevyt-tuotantotapa">KEVYT TUOTANTOTAPA</a></li>
<li><a href="/avoin-mediatuotanto/ch005_avoimen-lahdekoodin-ohjelmistot">AVOIMEN LÄHDEKOODIN OHJELMISTOT</a></li>
<li><a href="/avoin-mediatuotanto/ch006_avoimet-lisenssit-ja-vapaat-sisallot">AVOIMET LISENSSIT JA VAPAAT SISÄLLÖT</a></li>
<li><a href="/avoin-mediatuotanto/ch007_julkaisupalvelut">JULKAISUPALVELUT</a></li>
<li Class="booki-section">TUOTANTO</li><li><a href="/avoin-mediatuotanto/ch009_tuotantokalusto">TUOTANTOKALUSTO</a></li>
<li><a href="/avoin-mediatuotanto/ch010_ohjelman-suunnittelu">OHJELMAN SUUNNITTELU</a></li>
<li><a href="/avoin-mediatuotanto/ch011_kuvaukset">KUVAUKSET</a></li>
<li><a href="/avoin-mediatuotanto/ch012_leikkaus">LEIKKAUS</a></li>
<li Class="booki-section">JULKAISU</li><li><a href="/avoin-mediatuotanto/ch014_julkaiseminen-verkossa">JULKAISEMINEN VERKOSSA</a></li>
<li><a href="/avoin-mediatuotanto/ch015_jakelu-ja-jakaminen">JAKELU JA JAKAMINEN</a></li>
<li Class="booki-section">LIITTEET</li><li><a href="/avoin-mediatuotanto/ch017_oppaasta">OPPAASTA</a></li>
<li><a href="/avoin-mediatuotanto/ch018_lisenssi">LISENSSI</a></li>
</ul>