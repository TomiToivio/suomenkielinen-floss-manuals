<div id="main-content"><h1>WordPressin lisäosat</h1>
<p>WordPressin helppo laajennettavuus perustuu lisäosiin. Lisäosien lista löytyy osoitteesta <a title="GitHubista" href="http://wordpress.org/extend/plugins/">http://wordpress.org/extend/plugins/</a>. Tätä kirjoitettaessa lisäosia on virallisessa listassa 22 253, mutta todellisuudessa niitä on vielä enemmän. Niitä saattaa löytää lisää esimerkiksi etsimällä <a title="GitHubista" href="https://github.com/search?q=wordpress+plugin&amp;repo=&amp;langOverride=&amp;start_value=1&amp;type=Everything&amp;language=">GitHubista</a> tai vastaavista avoimen lähdekoodin koodaajien pesäpaikoista.</p>
<p>Mikäli tarpeisiin sopivaa lisäosaa ei löydy, voi PHP-ohjelmointitaitoinen tehdä sellaisen itse tai tilata sen mittatilaustyönä ohjelmoijalta. Luonnollisesti lisäosien ohjelmoimista ei käsitellä tässä oppaassa.</p>
<p>Alla on esimerkkinä muutamia WordPressin lisäosia. Ne on valikoitu melko satunnaisesti kirjoittajille tuttujen lisäosien joukosta. Useimmille on vaihtoehtonsa, jolloin kannattaa tutkia sopisiko joku muu lisäosa paremmin kulloiseenkin käyttötarkoitukseen. Lisäosat on saatavissa ilmaiseksi, mutta joistain on saatavilla myös maksullinen versio, jossa on joitain lisäominaisuuksia.</p>
<h2>Jetpack</h2>
<p><a title="GitHubista" href="http://jetpack.me/">http://jetpack.me/</a></p>
<p>Jetpack on WordPress.comin tekemä lisäosa, joka yhdistää omalle palvelimelle asennetun blogin WordPress.comiin ja tarjoaa blogiin samoja lisukkeita kuin WordPress.com. Kyseessä on eräänlainen superlisäosa, joka yhdistää hyvin monenlaisia hyödyllisiä toiminnallisuuksia yhteen lisäosaan. Osa kehittyneemmistä toiminnallisuuksista on kuitenkin maksullisia. Lisäksi Jetpackin käyttö vaatii käyttäjätilin WordPress.comissa. Tämän käyttäjätilin avulla omalla palvelimella oleva blogi yhdistetään WordPress.comin pilveen.</p>
<p>Jetpack tarjoaa ilmaiseksi esimerkiksi sosiaalisen median jakonapit, Gravatar-henkilökortit ja automaattisen julkaisun sosiaalisessa mediassa. Maksullisia palveluita ovat esimerkiksi varmuuskopiointi ja tietoturvan automaattinen tarkastus.</p>
<h2>WooCommerce</h2>
<p><a title="GitHubista" href="http://www.woothemes.com/woocommerce/">http://www.woothemes.com/woocommerce/</a></p>
<p>WooCommerce on yksi monista lisäosista, jotka laajentavat WordPressin verkkokaupaksi. WooCommercen avulla voi siis pelkästään lisäosan asentamalla luoda yksinkertaisen ja kevyen verkkokaupan.</p>
<p>Käytännössä kaupankäynti ei onnistu helposti ilman joitain maksullisia lisäosia. Yksi vaihtoehto maksuliikenteen hoitamiseksi Suomessa on <a title="GitHubista" href="http://checkout.fi/">Checkout.fi</a> ja WooCommercen <a title="GitHubista" href="http://www.woothemes.com/products/checkout-fi-gateway/">Checkout.fi Gateway</a> -lisäosa. WooCommercessa voi käyttää WordPressin teemoja, mutta siihen on myös omia maksullisia teemojaan, jotka on suunniteltu nimenomaan verkkokauppaa varten.</p>
<h2>Relevanssi</h2>
<p><a title="GitHubista" href="http://www.relevanssi.com/">http://www.relevanssi.com/</a></p>
<p>WordPressissä on mukana oma hakukoneensa, jonka avulla sen sisällöstä voi tehdä hakuja. Relevanssi on lisäosa WordPressin hakukoneen tarjoamien tuloksien parantamiseen. Siitä on tarjolla ilmaisen version lisäksi myös maksullisia versioita vaativia tai kaupallisia käyttötarkoituksia varten. </p>
<h2>MyGeoPosition.com Geotags/GeoMetatags/GeoFeedtags</h2>
<p><a title="GitHubista" href="http://api.mygeoposition.com/wordpress/">http://api.mygeoposition.com/wordpress/</a></p>
<p>Lisäosa sopii hyvin blogiin, jossa liikutaan paljon ja eri artikkelien kirjoituspaikka on tärkeä tieto. Artikkeleihin voi lisätä koordinaatit ja lisäosa näyttää ne ihmisille ymmärrettävinä karttoina, hakukoneille ymmärrettävänä metatietona, geotageina ja RSS-syötteeseen lisättävänä GeoRSS-tietona. </p>
<h2>WP Status.net</h2>
<p><a title="GitHubista" href="http://www.xaviermedia.com/wordpress/plugins/wp-status-net.php">http://www.xaviermedia.com/wordpress/plugins/wp-status-net.php</a></p>
<p>Lisäosa lähettää WordPressin päivitykset suoraan avoimen lähdekoodin <a title="GitHubista" href="http://status.net/">StatusNet</a>-mikroblogauspalvelimiin, joista <a title="GitHubista" href="http://identi.ca">Identi.ca</a> lienee tunnetuin esimerkki. <a title="GitHubista" href="http://twitter.com">Twitter</a> ja StatusNet käyttävät samanlaista ohjelmointirajapintaa, joten lisäosa osaa lähettää päivitykset myös Twitteriin.</p>
<h2>WP OSM</h2>
<p><a title="GitHubista" href="http://www.faktor.cc/Fotomobil/wp-osm-plugin">http://www.faktor.cc/Fotomobil/wp-osm-plugin</a></p>
<p>OpenStreetMap on avoin wikikartasto, jota kuka tahansa voi editoida. WP OSM -lisäosan avulla WordPressin artikkeleihin ja sivuille voi helposti lisätä OpenStreetMap-karttoja.</p>
<h2>WP-Piwik</h2>
<p><a title="GitHubista" href="http://wordpress.org/extend/plugins/wp-piwik/">http://wordpress.org/extend/plugins/wp-piwik/</a></p>
<p><a title="GitHubista" href="http://piwik.org/">Piwik</a> on avoimen lähdekoodin kävijätilastointiohjelma. Se tarjoaa samanlaisen liikenneanalytiikan kuin Google Analytics. WP-Piwik lisää Piwikin seurantakoodin WordPressin sivuille ja Piwik-tilastotiedot WordPressin hallintapaneeliin. </p>
<h2>WordPress SEO</h2>
<p><a title="GitHubista" href="http://yoast.com/wordpress/seo/">http://yoast.com/wordpress/seo/</a></p>
<p>Yoastin WordPress SEO on esimerkki erittäin tunnetusta lisäosasta, jonka käyttö suomeksi ei ole eritysen helppoa. Suomi ei nimittäin toistaiseksi ole tuettujen kielten listalla. Lisäosa ehdottaa iloisesti suomenkielisiin artikkeleihin sopivia englanninkielisiä hakusanoja. Valitettavasti erittäin monet kielellistä analyysiä tarvitsevat lisäosat eivät vielä osaa suomea. </p>
<p>SEO on lyhenne sanoista search engine optimization eli hakukoneoptimointi. Lisäosan toimintoihin kuuluvat hakukoneoptimoinnin perusasiat, kuten hakukoneiden käyttämien metatietojen muokkaus, sivustokarttojen tekeminen ja mahdollisuus estää hakukoneita indeksoimasta hakukoneoptimoinnin kannalta haitallisia sivuja.  </p>
<p>Yoastin lisäosa lisää sivuille myös sosiaalisen median kannalta tärkeät Facebookin OpenGraph -metatiedot, Googlen hakutuloksissa näkyvät kirjoittajan ja julkaisijan Google Plus -osoitteet ja Twitterin käyttämät Twitter Card -tiedot.</p></div><ul Class="menu-goes-here"><li Class="booki-section">Perusteet</li><li><a href="/wordpress-opas/index">Johdanto</a></li>
<li><a href="/wordpress-opas/ch002_mika-on-blogi">Mikä on blogi?</a></li>
<li Class="booki-section">Wordpress.com</li><li><a href="/wordpress-opas/ch004_wordpresscom">Wordpress.com</a></li>
<li Class="booki-section">Asennus</li><li><a href="/wordpress-opas/ch006_wordpressin-asentaminen">Suomenkielisen WordPressin asentaminen</a></li>
<li Class="booki-section">Peruskäyttö</li><li><a href="/wordpress-opas/ch008_kirjautuminen-wordpressiin">Kirjautuminen Wordpressiin</a></li>
<li><a href="/wordpress-opas/ch009_lisaa-artikkeli">Lisää artikkeli</a></li>
<li><a href="/wordpress-opas/ch010_kuvien-lisaaminen">Kuvien lisääminen</a></li>
<li><a href="/wordpress-opas/ch011_linkkien-lisaaminen">Linkkien lisääminen</a></li>
<li><a href="/wordpress-opas/ch012_valikot">Valikot</a></li>
<li Class="booki-section">Video</li><li><a href="/wordpress-opas/ch014_liita-sulautettu-video-youtube">Liitä sulautettu video (Youtube)</a></li>
<li><a href="/wordpress-opas/ch015_liita-video">Liitä video</a></li>
<li Class="booki-section">Äänipodcast</li><li><a href="/wordpress-opas/ch017_luo-striimaava-aanisoitin">Luo streamaava äänisoitin</a></li>
<li><a href="/wordpress-opas/ch018_ilmainen-audiopodcast">Ilmainen podcast</a></li>
<li Class="booki-section">Suunnittelu</li><li><a href="/wordpress-opas/ch020_vimpaimet">Vimpaimet</a></li>
<li><a href="/wordpress-opas/ch021_ulkoasu">Teemat</a></li>
<li Class="booki-section">Toiminnan laajentaminen</li><li><a href="/wordpress-opas/ch023_esimerkkeja-lisaosista">WordPressin lisäosat</a></li>
<li><a href="/wordpress-opas/ch024_lisaosat">Lisäosan asentaminen</a></li>
<li Class="booki-section">WordPressin suomentaminen</li><li><a href="/wordpress-opas/ch026_kaannosalusta">Käännösalusta</a></li>
<li Class="booki-section">Liitteet</li><li><a href="/wordpress-opas/ch028_tekijat">Tekijät</a></li>
</ul>