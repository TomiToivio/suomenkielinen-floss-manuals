<html dir="None"><body><div id="main-content"><h1>Kiitos, mutta me haluamme maksaa (Mandrake Club)</h1>
<p class="western" lang="fi-FI">Koska olen itsekin suorittanut siviilipalveluksen, niin tarina Mandrake Linuxin synnystä on aina kiehtonut minua. MandrakeSoftin perustaja <em>Gaël Duval</em> on kertonut, että idea omasta Linux-jakeluversiosta syntyi vuonna 1997, kun hän suoritti siviilipalvelustaan ja hänellä siksi oli paljon vapaa-aikaa. Kuulostaa jotenkin tutulta, mutta eipä vaan itselleni tullut mieleen perustaa tekemisen puuttessa yritystä, joka osaltaan tulisi muuttamaan maailmaa.</p>
<p class="western" lang="fi-FI">Neljästä suuresta Linux-brändistä <em>Mandrake</em> on selvästi nuorin. Gaël julkisti ensimmäisen Mandrake Linuxin kesällä 1998. Hän oli ihastunut KDE-työpöytäympäristöön, josta oli juuri julkaistu versio 1.0. Silloinen markkinajohtaja Red Hat ei kuitenkaan ollut sisällyttänyt KDE:tä omaan Linuxiinsa, koska sillä oli poliittisia erimielisyyksiä KDE:ssä käytetyn Trolltechin Qt-kirjaston lisensoinnista.<a class="sdfootnoteanc" name="sdfootnote50anc" href="http://avoinelama.fi/html/AvoinElama-H2_36.html#sdfootnote50sym"></a><sup>50</sup> Gaël otti Red Hatin silloisen 5.1 version, lisäsi siihen KDE:n ja teki joitain muitakin lisäyksiä. Hän pisti kokoamansa paketin levitykseen julkiselle ftp-palvelimelle, antoi sille nimen<em> Linux-Mandrake 5.1 </em>ja lähti sen jälkeen parin viikon kesälomalle.</p>
<p class="western" lang="fi-FI">Palatessaan lomiltaan hänen postilaatikkonsa pursusi innostunutta palautetta! Oli selvää, että "Red Hat with KDE" oli osunut jonkinlaiseen tarpeeseen. Yhdessä Frédéric Bastokin ja Jacques Le Maroisin kanssa Gaël perusti MandrakeSoft-nimisen yhtiön jatkamaan työtä Mandrake Linuxin parissa ja jo vuonna 1999 Mandrake oli yksi suosituimpia Linux-versioita, voitti useita palkintoja ja kunniamainintoja ja ylsi lopulta vuonna 2000 USA:n myyntiluvuissa tasoihin markkinajohtaja Red Hatin kanssa.</p>
<p class="western" lang="fi-FI">Vuoden 1999 kolmas vuosineljännes tuotti jo sadantuhannen euron liikevoiton. Aika hyvin pieneltä yksivuotissyntymäpäiviään viettävältä yhtiöltä! Mutta tämä tulisikin jäämään viimeiseksi voitolliseksi sarakkeeksi Mandraken kirjanpidossa pitkään aikaan.</p>
<p class="western" lang="fi-FI">Koska elettiin "uuden talouden" huumaa kuumimmillaan, Mandrake sai nauttia riskisijoittajien yhtiöön kärräämistä rahakasoista. Gaël puhui lehtihaastatteluissa Nasdaqiin listautumisesta. Uusien sijoittajien mukana yhtiöön tuli myös uusi johto, jonka tehtävänä oli pistää sijoitetut rahat pyörimään. Yhtiöön palkattiin runsaasti uusia ohjelmoijia siivittämään yhtiön suositun Linuxin kehitystä. Lisäksi rahaa sijoitettiin uusille toimialoille, muun muassa Linux-koulutukseen ja varsinkin eLearningiin. Verkko-opiskelu olikin vuoden 2000 suurimpia kiinnostuksen kohteita "uuden talouden" liikemiesten joukossa.</p>
<p class="western" lang="fi-FI">"Kokenut ja ammattitaitoinen maailmanluokan johto" – näin Gaël on sarkastisella äänensävyllä päätynyt jälkeenpäin silloista johtoa nimittelemään – teki työtä käskettyä. Mandraken liikevaihto kasvoi räjähdysmäisesti, mutta valitettavasti lähinnä menopuolella. Vain vuosi ensimmäisen voitollisen neljänneksen jälkeen yhtiö teki kolmen kuukauden kirjanpitojaksolla jo 3 miljoonaa euroa tappiota ja seuraavana vuonna lukema oli saatu nostettua jo 5 miljoonaan! Luku on hyvä suhteuttaa siihen, että saman vuosineljänneksen tulot olivat kolmesataatuhatta euroa.</p>
<p class="western" lang="fi-FI">Kun uusi johto vielä ehdotti "kulujen karsimiseksi" oman Linux-version kehityksen lopettamista ja keskittymistä pelkästään eLearningiin, oli alkuperäisten omistajien mitta täysi. Ulkoa yhtiöön tullut johto sai lähteä, ja Gaël otti taas ohjat käsiinsä.</p>
<p class="western" style="font-style: normal;" lang="fi-FI">Red Hat oli alusta asti ollut hyvin uskollinen Free Software ideologialle ja julkaissut kaikki omat ohjelmistonsa GPL-lisenssin ehdoilla, mutta Mandrake pani vielä siitäkin paremmaksi. Red Hatilla oli tapana julkaista näytteitä tulevista Linuxeistaan "Rawhide"-nimellä kulkevana pakettina. Mandrake sen sijaan avasi koko kehitysprosessinsa siitä kiinnostuneille ulkopuolisille hakkereille. Kuka tahansa saa osallistua Mandrake Linuxin tulevaisuuden suunnitteluun sitä varten tarkoitetuilla sähköpostilistoilla. Hyvien ideoiden lisäksi vastaanotetaan myös vapaaehtoisten tekemää koodia, vaikka yhtiön omat työntekijät tietenkin tekevät suurimman osan työstä.</p>
<p class="western" lang="fi-FI"><span style="font-style: normal;">Kuulostaako ajatus utopististelta? Tekisitkö sinä ilmaiseksi jotain ja luovuttaisit sen yhtiölle, jotta voit sitten ostaa tekemäsi tuotteen heiltä takaisin? Ei kuulosta kovin uskottavalta ajatukselta, mutta niin vaan Cooker-projektissa oli jo ensimmäisenä vuonna mukana yli 200 innokasta hakkeria. Tiedä sitten onko "Cooker" niin onnistunut nimi tällaiselle projektille – yleensähän sanotaan että mitä useampi kokki, sitä huonompi soppa – mutta sen ansiosta Mandrake Linux on aina ollut hyvin lähellä käyttäjiään ja aina pyrkinyt vastaamaan heidän tarpeisiinsa. Ja juuri tästähän Open Sourcessa on kysymys.</span></p>
<p class="western" lang="fi-FI"><span style="font-style: normal;">Mandraken strategiaan kuului alusta asti myös jokaisen uuden Mandrake-version kohdalla julkaista netistä ladattavat tiedostot heti kun ne olivat valmiit.<a class="sdfootnoteanc" name="sdfootnote51anc" href="http://avoinelama.fi/html/AvoinElama-H2_36.html#sdfootnote51sym"></a><sup>51</sup> Tässä se erottui myös edukseen Red Hatista, joka siihen aikaan pimitti netistä ladattavan version julkaisemista siihen asti, että CD-levyt olivat ehtineet kauppojen hyllyille. Gaël selitti lukuisissa haastatteluissa, että hänen mielestään oli yhtiölle eduksi, että uusi versio oli mahdollisimman nopeasti ihmisten käytettävissä, sen sijaan että sitä keinotekoisesti pihdattaisiin monta kuukautta.</span> Sitä paitsi strategia oli tietenkin myös avoimuuden periaatteen mukainen.</p>
<p class="western" lang="fi-FI">Strategia varmasti osaltaan vaikutti siihen, että Mandraken suosio kasvoi niin nopeasti kuin teki. Mutta oliko strategiasta sitten haittaa jälkijunassa tulevien fyysisten CD-levyjen myynnille? Varmasti jonkin verran olikin.</p>
<p class="western" lang="fi-FI">Uskollisimmat käyttäjät kuitenkin ymmärsivät vastavuoroisuuden periaatteen ja marssivat kauppaan ostamaan CD:t pelkästään tukeakseen suosikki-Linuxinsa tulevaisuutta. Itse CD:eillä he eivät tehneet mitään, olivathan he käyttäneet netistä ladattavaa versiota jo useamman kuukauden. He nyt vaan sattuivat ymmärtämään, että ilman myyntituloja heidän suosikki-Linuxinsa ei kauaa pystyisi jatkamaan. Sitä paitsi, kyllähän näin hyvästä tuotteesta maksoi ihan mielellään.</p>
<p class="western" lang="fi-FI"><span style="font-style: normal;">Tästä vastavuoroisuusperiaatteesta kehittyi vähitellen ajatus uudenlaisesta liiketoimintamallista: </span><em>Mandrake Clubista</em><span style="font-style: normal;">.</span> CD:t ovat hitaita valmistaa ja monet, jotka niitä ostavat, eivät oikeastaan edes tarvitse niitä vaan ostavat niitä ainoastaan tukeakseen Mandrakea. Miksi siis antaa heille CD:tä ollenkaan, kun senkin valmistaminen kuitenkin maksaa? Mandrake Club on Mandraken käyttäjien kerho, tai oikeastaan eräänlainen "tilausmaksu", vähän samaan tapaan kuin lehteäkin tilataan. Kerhoon voi liittyä maksamalla eritasoisia vuosimaksuja, 60 dollarista aina 1200 dollariin vuodessa. Useimmat käyttäjät maksavat joko 60 tai 120 dollarin vuosimaksun.</p>
<p class="western" lang="fi-FI">Kerhoon kuulumisesta seuraa myös joitain käytännön etuja. Kerhon salasanaa käyttämällä voi helposti ladata itselleen erityisesti Mandrakeen sovitetut versiot Javasta, RealPlayeristä, Flashistä, Acrobatista ja muista vastaavista ohjelmista, jotka ovat ilmaisia mutta eivät kuitenkaan vapaasti levitettävissä. Ilman kerhoa, Mandraken käyttäjä joutuu surffailemaan ympäri Internetiä keräämässä samoja ohjelmia, ja asentamaan jokaisen yksitellen. Erittäin suosituksi on osoittautunut kerhon jäsenilleen tarjoama "RPM Voting" – mahdollisuus äänestää siitä, mitä Open Source -ohjelmia seuraavaan Mandrake Linuxin versioon tulisi sisällyttää. Näin myös ne Mandraken käyttäjät, joiden ohjelmointikyvyt eivät ole Cookeriin tarvittavaa tasoa, voivat vaikuttaa oman Linuxinsa tulevaisuuteen. Mutta näiden ja joidenkin muiden verrattaen pienien hyödykkeiden lisäksi, ei jäsenmaksun maksamisesta ole mitään varsinaista hyötyä.</p>
<p class="western" lang="fi-FI">Tiivistäen Gaël Duvalin argumentti Mandrake Clubin puolesta on siis seuraava: Free Software -ideologian periaatteita noudattaen, me haluamme antaa teille Mandrake Linuxin täysin vapaasti, ilman mitään ylimääräisiä koukkuja. Me haluamme myös antaa tuotteillemme tietoturvapäivitykset täysin vapaasti ja ilmaiseksi, ilman mitään ylimääräisiä koukkuja. Mutta pidemmän päälle emme pysty tekemään tätä, ellei joku maksa työntekijöidemme palkkaa. Pyydämme siksi, että tukisitte Mandrake Linuxia, jonka olemme teille ilmaiseksi antaneet, liittymällä Mandrake Clubiin.</p>
<p class="western" lang="fi-FI">Kuulostaako taas hieman utopistiselta? Etkö usko että joku haluaisi maksaa siitä, että saa kuulua kerhoon, johon kuulumisesta ei ole mitään hyötyä? Aivan kuten Linux Weekly Newsinkin tapauksessa, Mandrake Club on osoittanut, että Linux-käyttäjät ovat valmiita maksamaan ilmaiseksi saamastaan palvelusta, silloin kun palvelu tai tuote on hintansa arvoinen. Vuonna 2003 Mandrake Clubissa oli jo noin 14 000 aktiivista jäsentä ja lisäksi muutama yritysjäsen (joiden jäsenmaksut ovat kalliimpia).</p>
<p class="western" lang="fi-FI">Tämä on pieni määrä jos sitä verrataan siihen, että Mandrake Linuxilla on kaiken kaikkiaan useampi miljoona käyttäjää. Mutta jos nämäkin 14 000 käyttäjää ovat maksaneet keskimäärin 120 dollarin jäsenmaksun, tulee siitä jo 1,68 miljoonaa dollaria vuodessa, mikä ei MandrakeSoftin kokoiselle yritykselle ole mikään pieni summa! Mikä kaikkein parasta, nämä tulot menevät sataprosenttisesti yhtiön ohjelmoijien palkkojen maksuun, sen sijaan että niillä valmistettaisiin CD-levyjä, joita niiden ostaja ei yleensä edes tarvitse.</p>
<p class="western" style="font-style: normal;" lang="fi-FI">Vaikka yrityksen lähestulkoon täydelliseen tuhoon ajaneesta johdosta oltiin päästy eroon, ei kaikista vanhoista sitoumuksista päästy irti yhtä helposti. Vanhan johdon tekemiin eLearning-sopimuksiin liittyi maksuvelvoitteita vuosiksi eteenpäin ja vaikka MandrakeSoft saneerasikin toimintaansa rajusti, jouduttiin vanhoista synneistä kärsimään vielä monta tappiollista vuosineljännestä. Mutta Gaëlin pitkäaikainen uskollisuus avoimuuden periaatteelle oli poikinut Mandrakelle joukon uskollisia käyttäjiä, joiden avulla yritys tulisi selviämään näiden vaikeiden aikojen yli.</p>
<p class="western" lang="fi-FI"><span style="font-style: normal;">Kaikkein pahimpina aikoina Mandrake joutui käytännössä kerjäämään lahjoituksia asiakkailtaan. Mandrake ei ikinä listautunut Nasdaqiin, mutta loppuvuonna 2001 osakkeita myytiin vähän tuntemattomamman ranskalaisen Euronext-pörssin kautta yhtiön uskollisimmille tukijoille, omille asiakkaille. Ja pidemmän päälle he ehkä osoittautuisivat paremmiksi omistajiksi kuin "maailmanluokan" riskisijoittajat. Kun osakeannista kerätty pääoma oli lopussa ja velkoja ja maksusitoumuksia riitti aina vaan, joutuivat yhtiön perustajat taas vetoamaan käyttäjiin, jotka taas riensivät ostamaan klubijäsenyyksiä ja muita yhtiön tuotteita. Yhtiö vetosi asiakkaidensa tukeen vielä joulukuussa 2002 ja vielä kolmannen kerran asiakkaat riensivät apuun. </span></p>
<p class="western" style="font-style: normal;" lang="fi-FI">Ensin Mandrake Club ja sen päälle vielä nämä varainkeruukampanjat ja aina vaan Mandrake tuntui löytävän uskollisuutta asiakaskunnastaan. Kovien arvojen IT-alalla moni yritys tuskin uskaltaisi toivoa asiakkailtaan näin paljoa, mutta Mandraken tapauksessa pätee sanonta: sitä niittää, mitä kylvää. Yhtiö oli alusta asti toiminut avoimesti ja reilusti asiakkaitaan kohtaan, nyt asiakkaat auttoivat sitä selviytymään.</p>
<p class="western" lang="fi-FI"><span style="font-style: normal;">Avusta huolimatta MandrakeSoft joutui hakeutumaan tammikuussa 2003 velkasaneeraukseen, suojautuakseen kuukauden sisällä lankeavista viimeisistä eLearning-veloista. Reilu vuosi myöhemmin keväällä 2004 velkasaneeraus saatiin päätökseen ja mikä parasta, yhtiö alkoi myös lähes viiden vuoden tauon jälkeen tekemään taas voittoa. Red Hatin hylättyä kotikäyttäjät keskittyäkseen kalliisiin yrityspalvelimiin, moni entinen Red Hat -käyttäjä on päätynyt Mandraken asiakkaaksi ja yhtiö näyttää pitkästä aikaa taas vahvalta Linux-pelurilta.</span> Saneerausohjelman jälkeiset tilinpäätökset ovat kaikki olleet plussan puolella ja vuoden 2004 yhtiö teki pari isoa Linux-kauppaa Ranskan kahden ministeriön kanssa, laajentaen näin kotikäyttäjien suosikkilinuxista myös rahakkaampiin yrityssopimuksiin.</p>
<p class="western" lang="fi-FI"><em>Tuomio:</em><span style="font-style: normal;"> MandrakeSoft on ollut kaupallisista Linux-jakeluista avoimin ja on vahvasti sitoutunut Free Software -ideologiaan. Yhtiö on myös aikansa lapsi, Internet-kuplan vuodet olivat tähdenlentoa Mandrakelle. Mandrake Club -strategiallaan yhtiö on määrätietoisesti rakentanut samanlaista liiketoimintamallia minkä Linux Weekly News tuli myöhemmin löytäneeksi puolivahingossa. Jos olet avoin, reilu, ystävällinen ja ennen kaikkea asiakkaillesi hyödyksi, he ovat valmiita maksamaan ja tukemaan sinua vaikeidenkin aikojen yli.</span></p>
<p> </p>
<div id="sdfootnote50">
<p class="sdfootnote-western"><a class="sdfootnotesym-western" name="sdfootnote50sym" href="http://avoinelama.fi/html/AvoinElama-H2_36.html#sdfootnote50anc"></a>50Qt:tä ei silloin vielä levitetty GPL-lisenssin ehdoilla, mistä syystä koko KDE-projekti sai useaksi vuodeksi Richard Stallmanin Free Software Foundationin vihan ylleen.</p>
</div>
<div id="sdfootnote51">
<p class="sdfootnote-western"><a class="sdfootnotesym-western" name="sdfootnote51sym" href="http://avoinelama.fi/html/AvoinElama-H2_36.html#sdfootnote51anc"></a>51Yhtiö poikkesi tästä periaatteestaan syksyllä 2003 version 9.2 julkistuksen yhteydessä. Mandrake 9.2 oli ensin saatavilla vain Mandrake Clubin jäsenille ja täysin vapaaseen levitykseen se tuli vasta samaan aikaan myytävien CD-levyjen kanssa.</p>
</div>
<hr><p> </p></div><ul Class="menu-goes-here"><li Class="booki-section">Avoin Elämä</li><li><a href="/avoin-elama/index">Avoin Elämä -kirjasta</a></li>
<li Class="booki-section">Alkusanat</li><li><a href="/avoin-elama/ch003_alkusanat">Alkusanat</a></li>
<li Class="booki-section">Luku 1</li><li><a href="/avoin-elama/ch005_luku-1">Luku 1</a></li>
<li><a href="/avoin-elama/ch006_ranskalaisten-kriisi">Ranskalaisten kriisi</a></li>
<li><a href="/avoin-elama/ch007_kysynnan-ja-tarjonnan-laki">Kysynnän ja tarjonnan laki</a></li>
<li><a href="/avoin-elama/ch008_viinia-viemariin">Viiniä viemäriin</a></li>
<li><a href="/avoin-elama/ch009_viinilasisinfonia">Viinilasisinfonia</a></li>
<li><a href="/avoin-elama/ch010_maanviljelyn-moraali">Maanviljelyn moraali</a></li>
<li><a href="/avoin-elama/ch011_pihtaaminen-ja-eun-maataloustuet">Pihtaaminen ja EU:n maataloustuet</a></li>
<li><a href="/avoin-elama/ch012_avoimmuus">Avoimmuus</a></li>
<li><a href="/avoin-elama/ch013_linux-ja-open-source">Linux ja Open Source</a></li>
<li Class="booki-section">Luku 2</li><li><a href="/avoin-elama/ch015_luku-2">Luku 2</a></li>
<li><a href="/avoin-elama/ch016_opetuksia-open-source-maailmasta">Opetuksia Open Source -maailmasta</a></li>
<li><a href="/avoin-elama/ch017_kuolema-deadlineille">Kuolema deadlineille</a></li>
<li><a href="/avoin-elama/ch018_tekemattomat-tyot">Tekemättömät työt</a></li>
<li><a href="/avoin-elama/ch019_ala-suunnittele-mitaan">Älä suunnittele mitään</a></li>
<li><a href="/avoin-elama/ch020_tee-sita-mita-haluat">Tee sitä mitä haluat</a></li>
<li><a href="/avoin-elama/ch021_laiskuus-on-hyve">Laiskuus on hyve</a></li>
<li><a href="/avoin-elama/ch022_valistunut-diktaattori">Valistunut diktaattori</a></li>
<li><a href="/avoin-elama/ch023_suvaitsevaisuus">Suvaitsevaisuus</a></li>
<li><a href="/avoin-elama/ch024_monimuotoisuus">Monimuotoisuus</a></li>
<li><a href="/avoin-elama/ch025_rohkeus-ja-uteliaisuus">Rohkeus ja uteliaisuus</a></li>
<li><a href="/avoin-elama/ch026_nimet-ja-uteliaisuus">Nimet ja identiteetti</a></li>
<li><a href="/avoin-elama/ch027_mita-on-etiikka">Mitä on etiikka?</a></li>
<li Class="booki-section">Luku 3</li><li><a href="/avoin-elama/ch029_luku-3">Luku 3</a></li>
<li><a href="/avoin-elama/ch030_hakkerin-bisnesmallit">Hakkerin bisnesmallit</a></li>
<li><a href="/avoin-elama/ch031_onhan-vesikin-ilmaista">Onhan vesikin ilmaista</a></li>
<li><a href="/avoin-elama/ch032_anna-ohjelmat-ilmaiseksi-myy-palveluja">Anna ohjelmat ilmaiseksi, myy palveluja</a></li>
<li><a href="/avoin-elama/ch033_mesenaattimalli-oreilly-larry-wall-transmeta-linus-kde">Mesenaattimalli (O'Reilly &amp; Larry Wall, Transmeta &amp; Linus, KDE)</a></li>
<li><a href="/avoin-elama/ch034_maksetaan-tyonteosta-saksa-kroupware">Maksetaan työnteosta (Saksa &amp; Kroupware)</a></li>
<li><a href="/avoin-elama/ch035_stephen-king-juomarahamalli-ja-tyonvalitysporssi-stephen-king-roger-williams-sourceforge-kolab-jboss">Stephen King, juomarahamalli ja työnvälityspörssi (Stephen King, Roger Williams, SourceForge, Kolab, JBoss)</a></li>
<li><a href="/avoin-elama/ch036_kahdet-lisenssit-mysql-trolltech-qt">Kahdet lisenssit (MySQL, Trolltech Qt)</a></li>
<li><a href="/avoin-elama/ch037_vahan-molempia-ximian-evolution-codeweavers-transgaming">Vähän molempia (Ximian Evolution, Codeweavers, Transgaming)</a></li>
<li><a href="/avoin-elama/ch038_epaonnistumisen-tarina-corel">Epäonnistumisen tarina (Corel)</a></li>
<li><a href="/avoin-elama/ch039_ala-ole-liian-ahne-java-ghostscript">Älä ole liian ahne (Java, Ghostscript)</a></li>
<li><a href="/avoin-elama/ch040_open-source-ja-koukku-red-hat-network-ja-suse-yast">Open Source ja koukku (Red Hat Network ja SUSE YAST)</a></li>
<li><a href="/avoin-elama/ch041_vapautetut-i-netscapemozilla">Vapautetut I: Netscape/Mozilla</a></li>
<li><a href="/avoin-elama/ch042_vapautetut-ii-interbasefirebird">Vapautetut II: InterBase/Firebird</a></li>
<li><a href="/avoin-elama/ch043_vapautetut-iii-quake">Vapautetut III: Quake</a></li>
<li><a href="/avoin-elama/ch044_vapautetut-iv-starofficeopenofficeorg">Vapautetut IV: StarOffice/OpenOffice.org</a></li>
<li><a href="/avoin-elama/ch045_vapautetut-v-eclipse">Vapautetut V: Eclipse</a></li>
<li><a href="/avoin-elama/ch046_vapautetut-vi-blender">Vapautetut VI: Blender</a></li>
<li><a href="/avoin-elama/ch047_tie-paattyy-matka-alkaa-linux-weekly-news">Tie päättyy, matka alkaa (Linux Weekly News)</a></li>
<li><a href="/avoin-elama/ch048_kiitos-mutta-me-haluamme-maksaa-mandrake-club">Kiitos, mutta me haluamme maksaa (Mandrake Club)</a></li>
<li><a href="/avoin-elama/ch049_talkoot-ja-pyykkinaruparadoksi-debian">Talkoot ja pyykkinaruparadoksi (Debian)</a></li>
<li><a href="/avoin-elama/ch050_lasitalo-taysin-lapinakyva-yritys-fiktiivinen">Lasitalo, täysin läpinäkyvä yritys (fiktiivinen) </a></li>
<li><a href="/avoin-elama/ch051_yhteenveto">Yhteenveto</a></li>
<li Class="booki-section">Luku 4</li><li><a href="/avoin-elama/ch053_luku-4">Luku 4</a></li>
<li><a href="/avoin-elama/ch054_avoin-elama">Avoin Elämä</a></li>
<li><a href="/avoin-elama/ch055_kirjallisuus">Kirjallisuus</a></li>
<li><a href="/avoin-elama/ch056_harry-potter-ja-open-source-taiat">Harry Potter ja Open Source taiat</a></li>
<li><a href="/avoin-elama/ch057_wikipedia-aarimmaisen-avoin-tietosanakirja">Wikipedia, äärimmäisen avoin tietosanakirja</a></li>
<li><a href="/avoin-elama/ch058_dmozorg-avoin-www-sivujen-hakemisto-ja-mozdex-avoin-hakukone">dmoz.org, avoin www-sivujen hakemisto ja MozDex, avoin hakukone</a></li>
<li><a href="/avoin-elama/ch059_koulukirjoja-keittokirjoja-muuta-faktaa-ja-vahan-fiktiotakin">Koulukirjoja, keittokirjoja, muuta faktaa ja vähän fiktiotakin</a></li>
<li><a href="/avoin-elama/ch060_project-gutenberg">Project Gutenberg</a></li>
<li><a href="/avoin-elama/ch061_musiikki">Musiikki</a></li>
<li><a href="/avoin-elama/ch062_creative-commons-ja-avoimen-infrastruktuurin-luonti">Creative Commons ja avoimen infrastruktuurin luonti</a></li>
<li><a href="/avoin-elama/ch063_open-source-elokuvailta">Open Source -elokuvailta</a></li>
<li><a href="/avoin-elama/ch064_open-cores-vapaata-rautaa">Open Cores – vapaata rautaa</a></li>
<li><a href="/avoin-elama/ch065_open-collection-muotia-brandeja-ja-kangasta">Open Collection – muotia, brändejä ja kangasta</a></li>
<li Class="booki-section">Epilogi</li><li><a href="/avoin-elama/ch067_epilogi">Epilogi</a></li>
<li Class="booki-section">Linux-kernelin johtamistyyli</li><li><a href="/avoin-elama/ch069_linux-kernelin-johtamistyyli-kirjoittanut-linus-torvalds1">Linux-kernelin johtamistyyli, kirjoittanut Linus Torvalds</a></li>
</ul>