<html dir="None"><body><div id="main-content"><h1>Musiikki</h1>
<p class="western" lang="fi-FI">Vaikka Internet on vaikuttanut vallankumouksellisesti myös musiikkimaailmaan, on suurimmat lehtiotsikot toistaiseksi kirjoitettu Napsterista ja sen jälkeläisistä, sekä levy-yhtiöiden näitä vastaan käymästä viivytystaistelusta. Vaikka nämä niin sanotut peer-to-peer tekniikat sinänsä ovatkin vallankumouksellisia, ei käy kieltäminen että niiden käyttäjät ovat tässä kohden menneet lain väärälle puolelle. Tekijänoikeussuojan alaista musiikkiahan ei saisi levittää internetissä ilman tekijän lupaa.</p>
<p class="western" lang="fi-FI">Vaikka käyttäjien välisen tiedostojenvaihdon ensimmäisenä mahdollistanut Napster joutuikin oikeuden päätöksellä lopulta päättämään päivänsä, ei mp3-tiedostojen vaihtorumba juurikaan hidastunut. Tilalle tuli sen sijaan kourallinen uusia tekniikoita, jotka oli teknisesti toteutettu niin, ettei niitä voitu sulkea yhdeltä keskuspalvelimelta samalla lailla kuin Napsteria. Oikeuksiaan ja ennen kaikkea rahavirtojaan suojeleva äänilevyteollisuus ei ainakaan vielä ole luovuttanut toivottomalta tuntuvaa taisteluaan, vaan yrittää pistää kapuloita rattaisiin milloin mitenkin.</p>
<p class="western" lang="fi-FI">Tätä kirjoitettaessa levy-yhtiöt ovat juuri onnistuneet pahentamaan jo ennestäänkin huonoa mainettaan muun muassa haastamalla oikeuteen tiedostonvaihto-ohjelmia käyttäneen varattoman newyorkilaisen yksinhuoltajaäidin 12-vuotiaan tyttären. Tiedostonvaihto-ohjelmia myyvät yritykset taas veivät pisteet kotiin maksamalla tyttöparan 2000 dollarin vahingonkorvaussopimuksen. Internetissä oltiin myös ehditty järjestämään kansalaiskeräys samaisen 2000 dollarin keräämiseksi. Jotenkin tuntuu siltä, että levy-yhtiöt ovat taistelussaan kovin yksin.</p>
<p class="western" lang="fi-FI">Viime vuonna monet artistitkin ovat ottaneet kantaa levy-yhtiöitä vastaan.<a class="sdfootnoteanc" name="sdfootnote94anc" href="http://avoinelama.fi/html/AvoinElama-H2_46.html#sdfootnote94sym"></a><sup>94</sup> Tunnetuin näistä lienee elektronisen musiikin kärkinimiin kuuluva <em>Moby,<a class="sdfootnoteanc" name="sdfootnote95anc" href="http://avoinelama.fi/html/AvoinElama-H2_46.html#sdfootnote95sym"></a><sup>95</sup></em> joka on avoimesti puolustanut tiedostoja kopioivia fanejaan. Hän sanoo olevansa vilpittömän iloinen siitä, että ihmiset haluavat kuunnella hänen musiikkiaan ja jos he pystyvät kuuntelemaan sitä tiedostonvaihto-ohjelmien avulla niin se sopii hänelle oikein hyvin. Mobyn laskelmien mukaan moni hänen faneistaan on itse asiassa alunperin tutustunut hänen musiikkiinsa juuri internetistä lataamiensa tiedostojen kautta, seikka josta hän on pikemminkin iloinen kuin suutuksissaan. Mobyn lisäksi huhutaan monen muunkin muusikon salaa syöttävän omia kappaleitaan tiedostonvaihto-ohjelmiin, siis aivan päinvastoin kuin levy-yhtiöiden puheista voisi kuvitella. Offspring-niminen yhtye kertoi eräässä TV-haastattelussa jopa laittaneen uuden levynsä oheistuotteeksi joitakin mp3-tiedostoja, mutta levy-yhtiö oli kuitenkin poistanut ne ennen levyn julkaisemista.</p>
<p class="western" lang="fi-FI">Takavuosien Wham!-yhtyeen solisti George Michael onkin ensimmäisenä kovan luokan pop-tähtenä ehtinyt ilmoittamaan<a class="sdfootnoteanc" name="sdfootnote96anc" href="http://avoinelama.fi/html/AvoinElama-H2_46.html#sdfootnote96sym"></a><sup>96</sup>, että keväällä 2004 julkaistu levy jää hänen viimeisekseen. Sopimus levy-yhtiön kanssa päättyy ja vastaisuudessa hän aikoo julkaista kaikki uudet kappaleensa (vanhoihin levy-yhtiön omistamiin kappaleisiinsahan hänellä ei ole mitään oikeuksia) kotisivullaan, josta fanit saavat niitä vapaasti kopioida. Kappaleiden kopiointi tulee olemaan ilmaista, mutta kotisivun kautta on mahdollisuus lahjoittaa Georgen valitsemiin hyväntekeväisyyskohteisiin.</p>
<p class="western" lang="fi-FI">Ahneita isäntiään vastaan kapinoivat Offspringin rokkivaarit antavat kyllä suurisanaisia haastatteluja, mutta omien mp3-tiedostojen ujuttaminen salaa tiedostonvaihto-ohjelmiin kopioitavaksi ei kuitenkaan ole vielä Open Sourcea. Heitä ehkä harmittaa, että allekirjoitus jossain vanhassa levytyssopimuksessa kieltää heitä laittamasta omia kappaleitaan omille kotisivuilleen. George Michael osoittaa muille mallia oikeaan suuntaan, mutta se on vasta ensimmäinen askel. Tiettävästi hänkään ei ole antamassa omaa musiikkiaan kenen tahansa muun hyödynnettäväksi tai myytäväksi samanlaisilla ehdoilla kuin esimerkiksi Linus antoi oman koodinsa.</p>
<p class="western" lang="fi-FI">Joitakin ihan oikeita vallankumouksellisia sentään löytyy. <em>Magnatune</em>-niminen pieni levy-yhtiö<em><a class="sdfootnoteanc" name="sdfootnote97anc" href="http://avoinelama.fi/html/AvoinElama-H2_46.html#sdfootnote97sym"></a><sup>97</sup></em> julistaa etusivullaan: "We're a record label. But we're not evil." (Olemme levy-yhtiö, mutta emme ole pahoja.) Omistaja <em>John Buckman </em>perusti yhtiön nähtyään, miten hänen vaimolleen kävi perinteisen levytyssopimuksen ja perinteisen levy-yhtiön kanssa. Levyjä myytiin noin tuhat ja vaimo sai tekijänä korvausta huimat 45 dollaria. Sopimuksen seurauksena hän menetti kaikki oikeudet omaan musiikkiinsa seuraavaksi kymmeneksi vuodeksi, eikä siis voi esimerkiksi laittaa omaa musiikkiaan omalle kotisivulleen siitäkään huolimatta, että levy on myyty loppuun eikä sitä voi ostaa tai tilata enää mistään. John halusi perustaa levy-yhtiön, joka olisi artistin kannalta tällaista perinteistä järjestelyä parempi vaihtoehto.</p>
<p class="western" lang="fi-FI">Magnatunen kotisivulta voi yhtiön levyttämää musiikkia ladata täysin laillisesti joko yksittäisinä kappaleina tai jopa kokonaisen levyn kerrallaan. Lisäksi sivulta voi kuunnella jatkuvaa henkilökohtaista nettiradiolähetystä, jonka musiikkitarjonnan kukin kuulija voi säätää mieleisekseen. (Näinkin teknisesti yksinkertaisen ja hauskan idean toteuttaminen on perinteisten tekijänoikeuskäytäntöjen alaisuudessa käytännössä mahdotonta.) Luonnollisesti yhtiöltä voi myös tilata ihan oikeita fyysisiä CD-levyjä, siitähän viime kädessä on kysymys. Valikoima on nopeasti kasvanut suhteellisen kattavaksi. Magnatunen leiriin kuuluu jo yli sata artistia ja levyjä on ehditty julkaisemaan jo kaksisataa. Ilahduttavaa on, että myös eri musiikkilajit ovat hyvin edustettuina. Iänikuisen teknon lisäksi varsinkin klassista musiikkia löytyy paljon ja jazziakin jo ihan mukavasti.</p>
<p class="western" lang="fi-FI">Magnatunen musiikki myös ylittää riman, mitä avoimuuden vaatimuksiin tulee. Vaikka musiikin kaupallisesta käytöstä pitääkin sopia ja maksaa erikseen, on sivuilta löytyvä musiikki käytettävissä kaikkiin epäkaupallisiin tarkoituksiin Open Source -periaattein. John käyttää periaatteesta termiä <em>Open Music</em>. Musiikkia voisi siis käyttää esimerkiksi oman elokuvansa taustamusiikkina, tai jostain kappaleesta voi tehdä oman version. Monet artistit julkaisevatkin tätä silmällä pitäen Magnatunen sivuilla myös kappaleidensa "lähdekoodia", eli esimerkiksi midi-tiedostoja tai erillisiä ääniraitoja. Ainoa ehto kappaleiden uusiokäytölle on, että käytön pitää olla ei-kaupallista ja alkuperäiset tekijät on myös mainittava. Ja ennen kaikkea myös uutta teosta pitää jakaa muille näillä samoilla ehdoilla.</p>
<p class="western" lang="fi-FI">Viimeinen "ShareAlike"-ehto muistuttaa Richard Stallmanin copyleft-periaatetta, jota suurin osa Linux-ohjelmista käyttää. Toisaalta taas Open Source -tietokoneohjelmissa on nähty hyväksi luopua epäkaupallisuuden vaatimuksesta. Koska ohjelmien levityksestä kuitenkin muodostuu ihan oikeita kuluja – esimerkiksi tyhjän CD-levyn hinta tai postituskulut – ei epäkaupallisuus tuntunut edistävän GNU-liikkeen tavoitteita, joka oli GNU-ohjelmistojen levittäminen mahdollisimman laajalle. Historia onkin osoittanut, että kaupallisuus ei ole ollut Linuxille haitaksi – päinvastoin. Muut Stallmanin GPL-lisenssiin sisältyvät avoimuuden vaatimukset ovat riittäneet takaamaan avoimuuden ja reiluuden säilymisen ja esimerkiksi estäneet monopolien syntymisen.</p>
<p class="western" lang="fi-FI">Vaikka Magnatunen musiikin käyttöehtoihin sisältyykin vielä epäkaupallisuuden vaatimus, on yhtiön toiminta kuitenkin askel oikeaan suuntaan, varsinkin verrattuna perinteisten levy-yhtiöiden suoranaiseen riistokapitalismiin. Ehkäpä epäkaupallisuuden vaatimuskin on vain välttämätön ylimenovaiheen paha, josta voidaan tulevaisuudessa luopua.</p>
<p class="western" lang="fi-FI">Tämän seuraavan askeleen onkin jo ottanut <em>Opsound</em>-niminen levy-yhtiö.<em><a class="sdfootnoteanc" name="sdfootnote98anc" href="http://avoinelama.fi/html/AvoinElama-H2_46.html#sdfootnote98sym"></a><sup>98</sup></em> Opsoundin sivuilta löytyvä musiikki on kaikin puolin täysin vapaasti käytettävissä, ainoastaan ShareAlike-ehto varmistaa, että materiaali pysyy vapaana ja avoimena jatkossakin. Nyt voisin siis jo käyttää tätä musiikkia elokuvassa, jonka voisin myydä rahasta jollekin TV-kanavalle, kunhan antaisin samalla TV-kanavalle oikeuden käyttää koko elokuvaani samoilla ehdoilla ja kanava puolestaan sitoutuisi antamaan saman oikeuden edelleen kaikille katsojilleen. Tämä malli alkaa kaikin puolin muistuttaa GPL-lisenssiä, jolla Linuxia myydään. Hyvältä siis näyttää!</p>
<p class="western" lang="fi-FI">Opsound ei tilastojen valossa ole vielä päässyt yhtä pitkälle kuin Magnatune. Artisteja on suurin piirtein saman verran ja erinäköistä musiikkiakin löytyy noin neljänsadan tiedoston verran, mutta ensimmäistä levyä ollaan tätä kirjoitettaessa vasta julkaisemassa. Opsoundin valikoima tuntuu kallistuvan enemmän juuri konemusiikin puolelle, mutta mielenkiintoinen erikoisuus ovat pikemminkin ääniefekteiksi luokiteltavat nauhoitukset erilaisista ympäristöistä. Oma suosikkini on kappale nimeltä "Pildammsparken", nauhoitus ruotsalaiselta lintujärveltä.</p>
<p class="western" lang="fi-FI">Haluaisin lopettaa tämän musiikkikatsauksen ilahduttavaan uutiseen, jonka luin jokin aika sitten synnyinseutuni eräästä paikallislehdestä. Uutinen kertoi paikallisesta säveltäjä-sanoittajasta Iiris Lumpeesta, joka oli julkaissut reilut sata omaa viisuaan sisältävän laulukirjan. Ilahduttavaa uutisessa oli, että laulukirjansa esipuheessa hän toteaa ykskantaan, että "kaikkia lauluja saa vapaasti kopioida ja laulaa, siksi ne on tähän painettu."</p>
<p class="western" lang="fi-FI">Tämän takiahan musiikkia on kautta aikain tehty. Jossain välissä me olemme unohtaneet tämän, ja musiikista on tullut levy-yhtiöiden omaisuutta, joilta sekä tekijöiden että kuulijoiden on pyydettävä lupaa omaan harrastukseensa. Iiriksen esimerkki oli siitä liikuttava, että tämä vanha rouva ei varmaan ole ikinä kuullutkaan Linuxista, eikä hänellä välttämättä ole mitään käsitystä siitäkään, mitä mp3-tiedostojen levittäminen internetissä tarkoittaa. Hänelle tämä oli vain täysin normaali tapa julkaista omat laulunsa. Siksihän ne on tehty, että niitä laulettaisiin.</p>
<p class="western" lang="fi-FI">Iiriksen avoimuus on ainakin pienessä mittakaavassa tuonut myös taloudellista menestystä, sillä minä tietenkin oitis tilasin yhden kappaleen hänen laulukirjaansa, vaikken kovin kova laulumies olekaan. Kuvittelisin, että tämän kaltaisille laulukirjoille löytyisi kysyntää muutenkin.</p>
<p> </p>
<div id="sdfootnote94">
<p class="sdfootnote-western"><a class="sdfootnotesym-western" name="sdfootnote94sym" href="http://avoinelama.fi/html/AvoinElama-H2_46.html#sdfootnote94anc"></a>94Esimerkiksi rock-tähti Courtney Love syyttää levy-yhtiöitä itseään todellisesta piratismista artikkelissaan "Courtney Love does the math", http://dir.salon.com/tech/feature/2000/06/14/love/index.html .</p>
</div>
<div id="sdfootnote95">
<p class="sdfootnote-western"><a class="sdfootnotesym-western" name="sdfootnote95sym" href="http://avoinelama.fi/html/AvoinElama-H2_46.html#sdfootnote95anc"></a>95http://www.moby.com/</p>
</div>
<div id="sdfootnote96">
<p class="sdfootnote-western"><a class="sdfootnotesym-western" name="sdfootnote96sym" href="http://avoinelama.fi/html/AvoinElama-H2_46.html#sdfootnote96anc"></a>96http://news.bbc.co.uk/2/hi/entertainment/3499534.stm</p>
</div>
<div id="sdfootnote97">
<p class="sdfootnote-western"><a class="sdfootnotesym-western" name="sdfootnote97sym" href="http://avoinelama.fi/html/AvoinElama-H2_46.html#sdfootnote97anc"></a>97http://magnatune.com/</p>
</div>
<div id="sdfootnote98">
<p class="sdfootnote-western"><a class="sdfootnotesym-western" name="sdfootnote98sym" href="http://avoinelama.fi/html/AvoinElama-H2_46.html#sdfootnote98anc"></a>98http://www.opsound.org/</p>
</div>
<p> </p></div><ul Class="menu-goes-here"><li Class="booki-section">Avoin Elämä</li><li><a href="/avoin-elama/index">Avoin Elämä -kirjasta</a></li>
<li Class="booki-section">Alkusanat</li><li><a href="/avoin-elama/ch003_alkusanat">Alkusanat</a></li>
<li Class="booki-section">Luku 1</li><li><a href="/avoin-elama/ch005_luku-1">Luku 1</a></li>
<li><a href="/avoin-elama/ch006_ranskalaisten-kriisi">Ranskalaisten kriisi</a></li>
<li><a href="/avoin-elama/ch007_kysynnan-ja-tarjonnan-laki">Kysynnän ja tarjonnan laki</a></li>
<li><a href="/avoin-elama/ch008_viinia-viemariin">Viiniä viemäriin</a></li>
<li><a href="/avoin-elama/ch009_viinilasisinfonia">Viinilasisinfonia</a></li>
<li><a href="/avoin-elama/ch010_maanviljelyn-moraali">Maanviljelyn moraali</a></li>
<li><a href="/avoin-elama/ch011_pihtaaminen-ja-eun-maataloustuet">Pihtaaminen ja EU:n maataloustuet</a></li>
<li><a href="/avoin-elama/ch012_avoimmuus">Avoimmuus</a></li>
<li><a href="/avoin-elama/ch013_linux-ja-open-source">Linux ja Open Source</a></li>
<li Class="booki-section">Luku 2</li><li><a href="/avoin-elama/ch015_luku-2">Luku 2</a></li>
<li><a href="/avoin-elama/ch016_opetuksia-open-source-maailmasta">Opetuksia Open Source -maailmasta</a></li>
<li><a href="/avoin-elama/ch017_kuolema-deadlineille">Kuolema deadlineille</a></li>
<li><a href="/avoin-elama/ch018_tekemattomat-tyot">Tekemättömät työt</a></li>
<li><a href="/avoin-elama/ch019_ala-suunnittele-mitaan">Älä suunnittele mitään</a></li>
<li><a href="/avoin-elama/ch020_tee-sita-mita-haluat">Tee sitä mitä haluat</a></li>
<li><a href="/avoin-elama/ch021_laiskuus-on-hyve">Laiskuus on hyve</a></li>
<li><a href="/avoin-elama/ch022_valistunut-diktaattori">Valistunut diktaattori</a></li>
<li><a href="/avoin-elama/ch023_suvaitsevaisuus">Suvaitsevaisuus</a></li>
<li><a href="/avoin-elama/ch024_monimuotoisuus">Monimuotoisuus</a></li>
<li><a href="/avoin-elama/ch025_rohkeus-ja-uteliaisuus">Rohkeus ja uteliaisuus</a></li>
<li><a href="/avoin-elama/ch026_nimet-ja-uteliaisuus">Nimet ja identiteetti</a></li>
<li><a href="/avoin-elama/ch027_mita-on-etiikka">Mitä on etiikka?</a></li>
<li Class="booki-section">Luku 3</li><li><a href="/avoin-elama/ch029_luku-3">Luku 3</a></li>
<li><a href="/avoin-elama/ch030_hakkerin-bisnesmallit">Hakkerin bisnesmallit</a></li>
<li><a href="/avoin-elama/ch031_onhan-vesikin-ilmaista">Onhan vesikin ilmaista</a></li>
<li><a href="/avoin-elama/ch032_anna-ohjelmat-ilmaiseksi-myy-palveluja">Anna ohjelmat ilmaiseksi, myy palveluja</a></li>
<li><a href="/avoin-elama/ch033_mesenaattimalli-oreilly-larry-wall-transmeta-linus-kde">Mesenaattimalli (O'Reilly &amp; Larry Wall, Transmeta &amp; Linus, KDE)</a></li>
<li><a href="/avoin-elama/ch034_maksetaan-tyonteosta-saksa-kroupware">Maksetaan työnteosta (Saksa &amp; Kroupware)</a></li>
<li><a href="/avoin-elama/ch035_stephen-king-juomarahamalli-ja-tyonvalitysporssi-stephen-king-roger-williams-sourceforge-kolab-jboss">Stephen King, juomarahamalli ja työnvälityspörssi (Stephen King, Roger Williams, SourceForge, Kolab, JBoss)</a></li>
<li><a href="/avoin-elama/ch036_kahdet-lisenssit-mysql-trolltech-qt">Kahdet lisenssit (MySQL, Trolltech Qt)</a></li>
<li><a href="/avoin-elama/ch037_vahan-molempia-ximian-evolution-codeweavers-transgaming">Vähän molempia (Ximian Evolution, Codeweavers, Transgaming)</a></li>
<li><a href="/avoin-elama/ch038_epaonnistumisen-tarina-corel">Epäonnistumisen tarina (Corel)</a></li>
<li><a href="/avoin-elama/ch039_ala-ole-liian-ahne-java-ghostscript">Älä ole liian ahne (Java, Ghostscript)</a></li>
<li><a href="/avoin-elama/ch040_open-source-ja-koukku-red-hat-network-ja-suse-yast">Open Source ja koukku (Red Hat Network ja SUSE YAST)</a></li>
<li><a href="/avoin-elama/ch041_vapautetut-i-netscapemozilla">Vapautetut I: Netscape/Mozilla</a></li>
<li><a href="/avoin-elama/ch042_vapautetut-ii-interbasefirebird">Vapautetut II: InterBase/Firebird</a></li>
<li><a href="/avoin-elama/ch043_vapautetut-iii-quake">Vapautetut III: Quake</a></li>
<li><a href="/avoin-elama/ch044_vapautetut-iv-starofficeopenofficeorg">Vapautetut IV: StarOffice/OpenOffice.org</a></li>
<li><a href="/avoin-elama/ch045_vapautetut-v-eclipse">Vapautetut V: Eclipse</a></li>
<li><a href="/avoin-elama/ch046_vapautetut-vi-blender">Vapautetut VI: Blender</a></li>
<li><a href="/avoin-elama/ch047_tie-paattyy-matka-alkaa-linux-weekly-news">Tie päättyy, matka alkaa (Linux Weekly News)</a></li>
<li><a href="/avoin-elama/ch048_kiitos-mutta-me-haluamme-maksaa-mandrake-club">Kiitos, mutta me haluamme maksaa (Mandrake Club)</a></li>
<li><a href="/avoin-elama/ch049_talkoot-ja-pyykkinaruparadoksi-debian">Talkoot ja pyykkinaruparadoksi (Debian)</a></li>
<li><a href="/avoin-elama/ch050_lasitalo-taysin-lapinakyva-yritys-fiktiivinen">Lasitalo, täysin läpinäkyvä yritys (fiktiivinen) </a></li>
<li><a href="/avoin-elama/ch051_yhteenveto">Yhteenveto</a></li>
<li Class="booki-section">Luku 4</li><li><a href="/avoin-elama/ch053_luku-4">Luku 4</a></li>
<li><a href="/avoin-elama/ch054_avoin-elama">Avoin Elämä</a></li>
<li><a href="/avoin-elama/ch055_kirjallisuus">Kirjallisuus</a></li>
<li><a href="/avoin-elama/ch056_harry-potter-ja-open-source-taiat">Harry Potter ja Open Source taiat</a></li>
<li><a href="/avoin-elama/ch057_wikipedia-aarimmaisen-avoin-tietosanakirja">Wikipedia, äärimmäisen avoin tietosanakirja</a></li>
<li><a href="/avoin-elama/ch058_dmozorg-avoin-www-sivujen-hakemisto-ja-mozdex-avoin-hakukone">dmoz.org, avoin www-sivujen hakemisto ja MozDex, avoin hakukone</a></li>
<li><a href="/avoin-elama/ch059_koulukirjoja-keittokirjoja-muuta-faktaa-ja-vahan-fiktiotakin">Koulukirjoja, keittokirjoja, muuta faktaa ja vähän fiktiotakin</a></li>
<li><a href="/avoin-elama/ch060_project-gutenberg">Project Gutenberg</a></li>
<li><a href="/avoin-elama/ch061_musiikki">Musiikki</a></li>
<li><a href="/avoin-elama/ch062_creative-commons-ja-avoimen-infrastruktuurin-luonti">Creative Commons ja avoimen infrastruktuurin luonti</a></li>
<li><a href="/avoin-elama/ch063_open-source-elokuvailta">Open Source -elokuvailta</a></li>
<li><a href="/avoin-elama/ch064_open-cores-vapaata-rautaa">Open Cores – vapaata rautaa</a></li>
<li><a href="/avoin-elama/ch065_open-collection-muotia-brandeja-ja-kangasta">Open Collection – muotia, brändejä ja kangasta</a></li>
<li Class="booki-section">Epilogi</li><li><a href="/avoin-elama/ch067_epilogi">Epilogi</a></li>
<li Class="booki-section">Linux-kernelin johtamistyyli</li><li><a href="/avoin-elama/ch069_linux-kernelin-johtamistyyli-kirjoittanut-linus-torvalds1">Linux-kernelin johtamistyyli, kirjoittanut Linus Torvalds</a></li>
</ul>