<div id="main-content" itemscope itemtype="http://schema.org/LocalBusiness"><h1>Usein kysytyt kysymykset</h1>
<h2><strong>Mitä on FLOSS?</strong></h2>
<p>FLOSS on lyhenne sanoista "Free (Libre) Open Source Software", vapaat ja avoimen lähdekoodin ohjelmat. Suomeksi käytetään usein lyhennettä VALO, vapaat ja avoimen lähdekoodin ohjelmat. Wikipediassa on lisätietoa <a id="adn9" title="vapaista ohjelmistoista" href="http://fi.wikipedia.org/wiki/Vapaa_ohjelmisto">vapaista ohjelmistoista</a> ja <a id="b:zy" title="avoimen lähdekoodin ohjelmistoista" href="http://fi.wikipedia.org/wiki/Avoin_l%C3%A4hdekoodi">avoimen lähdekoodin ohjelmistoista</a>. <a href="http://www.viikonvalo.fi/">Viikon VALO</a>-projekti esittelee viikoittain uuden VALO-ohjelman. FLOSS Manuals on avoimen lähdekoodin ohjelmien dokumentaatioon ja käyttöohjeisiin keskittynyt wiki.</p>
<h2><strong>Mikä on 
<span itemprop="name">FLOSS Manuals</span>?</strong></h2>
<p itemprop="review" itemscope itemtype="http://schema.org/Review">
<span itemprop="reviewBody">FLOSS Manuals on kokoelma vapaiden ja avoimen lähdekoodin ohjelmistojen käyttöohjeita. FLOSS Manuals on myös näiden käyttöohjeiden kirjoittamiseen käytetyt työkalut ja kirjoittamiseen osallistunut yhteisö. Tähän yhteisöön kuuluu teknisiä kirjoittajia, taiteilijoita, ohjelmistokehittäjiä, aktivisteja ja monia muita. Jotkin oppaat neuvovat asentamaan ja käyttämään vapaita ja avoimen lähdekoodin ohjelmia. Joissain oppaat liittyvät tiettyyn aihepiiriin, kuten tietoturvaan. Jotkin kirjat liittyvät enemmänkin avoimeen lähdekoodiin liittyvään kulttuuriin tai yhteiskunnallisiin ilmiöihin</span>.
<span itemprop="author" itemscope itemtype="http://schema.org/Person">
<meta itemprop="name" content="Tomi Toivio"></span>
<span itemprop="reviewRating" itemscope itemtype="http://schema.org/Rating">
<meta itemprop="ratingValue" content="5">
<meta itemprop="bestRating" content="5">
<meta itemprop="worstRating" content="1"></span></p>
<meta itemprop="url" content="http://fi.flossmanuals.net">
<meta itemprop="image" content="http://fi.flossmanuals.net/kirjoita/openstreetmap/_draft/_v/1.0/static/static/dntpanic_1.JPG">
<meta itemprop="telephone" content="+358453536625">
<meta itemprop="email" content="tomi@flossmanuals.net">
<span itemprop="address" itemscope itemtype="http://schema.org/PostalAddress">
<meta itemprop="streetAddress" content="Kirstinmäki 11B28">
<meta itemprop="addressLocality" content="Espoo">
<meta itemprop="addressRegion" content="Suomi">
<meta itemprop="addressCountry" content="Suomi">
<meta itemprop="postalCode" content="02760"></span>
<span itemprop="openingHoursSpecification" itemscope itemtype="http://schema.org/OpeningHoursSpecification">
<span itemprop="dayOfWeek" itemscope itemtype="http://schema.org/DayOfWeek">
<meta itemprop="name" content="Ma-Su"></span>
<meta itemprop="opens" content="2009-09-01">
<meta itemprop="closes" content="2035-01-01"></span>
<span itemprop="aggregateRating" itemscope itemtype="http://schema.org/AggregateRating">
<meta itemprop="ratingValue" content="5">
<meta itemprop="bestRating" content="5">
<meta itemprop="worstRating" content="1">
<meta itemprop="ratingCount" content="1"></span>
<p>Kuka tahansa voi osallistua oppaan kirjoittamiseen esimerkiksi korjaamalla kirjoitusvirheen, lisäämällä selityksen, kirjoittamalla uuden luvun tai aloittamalla kokonaan uuden oppaan. Dokumentoijia, kääntäjiä, oikolukijoita, graafikoita, koodaajia ja käyttäjiä tarvitaan oppaiden kehittämiseen.</p>
<h2><strong>Mistä FLOSS Manuals tulee?</strong></h2>
<p><a href="http://www.flossmanuals.org/">FLOSS Manuals Foundation</a> on Hollannissa vuonna 2006 perustettu säätiö. Aluksi FLOSS Manuals oli <a href="http://en.flossmanuals.net/">englanninkielinen</a>, myöhemmin se on kotoistettu myös <a href="http://nl.flossmanuals.net/">hollanniksi</a>, <a href="http://fa.flossmanuals.net/">farsiksi</a>, <a href="http://fr.flossmanuals.net/">ranskaksi</a> ja suomeksi. Suomenkielinen lokalisaatio avattiin vuonna 2009.</p>
<h2><strong>Kuka ylläpitää suomenkielistä FLOSS Manualsia?</strong></h2>
<p>Suomenkielisen FLOSS Manualsin koordinaattorina toimii Tomi Toivio (<a href="mailto:tomi@flossmanuals.net">tomi@flossmanuals.net</a>), joka toimii myös <a href="http://www.seravo.fi">Seravon</a> verkkotuottajana.</p>
<h2><strong>Voinko muokata oppaita?</strong></h2>
<p>Kaikki ovat tervetulleita osallistumaan. Voit rekisteröityä <a href="http://fi.flossmanuals.net/kirjoita">Kirjoita-sivulla</a> ja muokata oppaita täysin vapaasti. FLOSS Manualsiin kaivataan vapaiden ohjelmien käyttäjiä, ohjelmoijia ja asiantuntijoita, wikiharrastajia, teknisiä kirjoittajia, lokalisoijia ja kääntäjiä, oikolukijoita, graafikkoja ja kriitikkoja.</p>
<h2><strong>Miten saan yhteyden FLOSS Manualsin ylläpitoon?</strong></h2>
<p><a href="http://fi.flossmanuals.net/wordpress/yhteystiedot/">Yhteystiedot</a>-sivulla on erilaisia toimivaksi todettuja yhteystietoja.</p>
<h2><strong>Tekemäni muutos ei näy oppaassa?</strong></h2>
<p>FLOSS Manualsin ylläpitäjän täytyy ensin hyväksyä tekemäsi muutos, jotta se näkyy oppaiden julkaistussa versiossa. <a href="http://fi.flossmanuals.net/wordpress/yhteystiedot/">Ota yhteyttä</a> ylläpitoon. Huomaa, että <a href="http://fi.flossmanuals.net/kirjoita/">Kirjoita</a>-sivulla tekemäsi muutokset näkyvät heti.</p>
<h2><strong>Miksi kirjoittajien täytyy rekisteröityä?</strong></h2>
<p>FLOSS Manuals vaatii rekisteröitymistä, jolla vältetään internetin riesana olevien spämmibottien hyökkäykset. On hyvä rekisteröityä omalla nimellä, sillä tekijät kreditoidaan käyttöoppaiden tekijänoikeustiedoissa. Mutta vaatimaton ihminen voi valita myös nimimerkin, koska käytännössähän emme voi tarkastaa ihmisten oikeaa nimeä.</p>
<h2><strong>Voinko kopioida oppaan sivulleni?</strong></h2>
<p>Oppaita saa kopioida, muokata, kääntää ja jakaa eteenpäin, kunhan lisenssiä ei muuteta. On kuitenkin suositeltavaa, että käyttöoppaiden jatkokehitys tapahtuu FLOSS Manualsissa, jotta oppaisiin käytetty aika ja vaiva ei jakaudu monen eri version välille.</p>
<h2><strong>Mistä saan vapaat ohjelmat käyttööni?</strong></h2>
<p>Monet FLOSS Manualsissa dokumentoiduista ohjelmista on saatavissa Windows-käyttöjärjestelmään suomeksi lokalisoituina <a href="http://www.valo-cd.fi/">VALO-CD</a> -sivustolta. <a href="http://www.ubuntu-fi.org/">Ubuntu Linux</a> sisältää monet ohjelmista valmiiksi asennettuna tai ne on helppo asentaa Ubuntun ohjelmakirjastoista.</p>
<h2><strong>Mistä muualta löydän suomenkielistä dokumentaatiota?</strong></h2>
<p>Lisää suomenkielistä avoimen lähdekoodin dokumentaatiota on tarjolla esimerkiksi <a href="http://linux.fi/wiki/Etusivu">Linux.fi</a> -wikissä, <a href="http://wiki.ubuntu-fi.org/Ohjeet">Ubuntu Suomi</a> -sivuilla ja <a href="http://fi.wikibooks.org/wiki/Wikikirjasto:Etusivu">Wikikirjastossa</a>.</p>
<h2><strong>Mitä ohjelmistoa FLOSS Manuals käyttää?</strong></h2>
<p>FLOSS Manualsin kirjoitusalustana toimii <a href="http://www.sourcefabric.org/en/booktype/">Booktype</a>, joka on kehitetty juuri FLOSS Manualsin kokemusten ja tarpeiden pohjalta. Booktypessä on sosiaalisen median ominaisuuksia ja se on suunniteltu kirjojen kirjoittamiseen ja julkaisemiseen HTML-, PDF- ja ePub-muodoissa. Booktypeä voi käyttää muuhunkin kuin tekniseen kirjoittamiseen, esimerkiksi koulukirjat ovat olleet suosittu käyttökohde.</p>
<h2><strong>Mikä on booksprint?</strong></h2>
<p><a href="http://fi.flossmanuals.net/kirjapyrahdys/">Booksprint</a> voidaan suomentaa esimerkiksi kirjapyrähdykseksi. Kyseessä on nopea tapa tuottaa teknisiä käyttöohjeita kirjoittajien intensiivisenä yhteistyönä. Joukko kirjoittajia kokoontuu yhteen muutamaksi päiväksi kirjoittamaan opasta. Tietysti kirjapyrähdys voi olla luonteeltaan myös paljon hitaampi tapahtuma tai se voidaan toteuttaa kokonaan etätyönä verkossa.</p>
<h2><strong>Mikä tyyliopas FLOSS Manualsissa on käytössä?</strong></h2>
<p>FLOSS Manualsin tapoihin ei kuulu pakottaa teknisiä kirjoittajia käyttämään tiettyä tyyliopasta. Oppaan kirjoittajien on syytä päättää tyyliseikat tai valita tyyliopas keskenään. Tekninen kirjoittaminen on melko vapaamuotoista.</p>
<h2><strong>Onko Suomessa kirjoitettu uusia oppaita?</strong></h2>
<p><a href="http://fi.flossmanuals.net/openoffice/">OpenOffice</a>, <a href="http://fi.flossmanuals.net/libreoffice-opas/">LibreOffice</a>, <a href="http://fi.flossmanuals.net/avoin-mediatuotanto/">Avoin mediatuotanto</a>, <a href="http://fi.flossmanuals.net/stellarium/">Stellarium</a> ja <a href="http://fi.flossmanuals.net/openshot/">OpenShot</a> on kirjoitettu alunperin suomeksi suomenkielisessä FLOSS Manualsissa. <a href="http://fi.flossmanuals.net/ubuntu-tutuksi/">Ubuntu tutuksi</a> ja <a href="http://fi.flossmanuals.net/avoin-elama/">Avoin Elämä</a> on kirjoitettu toisaalla ja siirretty FLOSS Manualsiin päivityksiä varten. Osa käännetyistä oppaista on päivitetty niin monta kertaa, että ne eivät juurikaan muistuta alkuperäistä versiota.</p>
<h2><strong>Tarvitsen uuden oppaan! </strong></h2>
<p>Uusien avoimen lähdekoodin oppaiden kirjoittamiseen on käytännössä kolme vaihtoehtoa.</p>
<ol><li><a href="http://fi.flossmanuals.net/kirjoita/">Kirjoita</a>-osassa voi aloittaa uuden kirjan ja kirjoittaa siihen sisältöä. Yleensä oppaan kirjoittaminen on melko työlästä, joten tähän kannattaa houkutella mukaan mahdollisimman paljon aiheesta kiinnostuneita ihmisiä.</li>
<li>Yleensä oppaiden laatiminen vaatii huomattavasti enemmän yhteistyötä ja koordinaatiota kuin pelkän wikiartikkelin laatiminen. Nopein ja tehokkain tapa laatia opas on <a href="http://fi.flossmanuals.net/kirjapyrahdys/">kirjapyrähdys</a>. Tämä vaatii joukon aiheeseen sitoutuneita kirjoittajia ja jonkinlaisen budjetin kustannuksia varten.</li>
<li>Oppaan voi tilata maksullisena kirjoitusprojektina <a title="Seravo" href="http://seravo.fi/">Seravon</a> kautta. Tällöin opas voidaan kirjoittaa maksullisena tilaustyönä ja julkaista avoimen lähdekoodin periaatteiden mukaisesti avoimella lisenssillä.</li>
</ol><p>Aivan ensimmäiseksi kannattaa kuitenkin <a href="http://fi.flossmanuals.net/wordpress/yhteystiedot/">ottaa yhteyttä ylläpitoon</a>.</p>
<h2><strong>Tarvitsen suomennoksen oppaasta! </strong></h2>
<p>Muilla kielillä on monia oppaita, joita ei ole vielä suomennettu. Suomennoksen voi yleensä toteuttaa kahdella eri tavalla.</p>
<ol><li><a href="http://fi.flossmanuals.net/kirjoita/">Kirjoita</a>-osaan voi tuoda toisella kielellä olevan FLOSS Manualsin oppaan ja alkaa kääntämään sitä. Yleensä oppaan kääntäminen on melko työlästä, joten tähän kannattaa houkutella mukaan mahdollisimman paljon aiheesta kiinnostuneita ihmisiä.</li>
<li>Suomennoksen voi tilata maksullisena käännösprojektina <a title="Seravo" href="http://seravo.fi/">Seravon</a> kautta. Tällöin opas voidaan suomentaa maksullisena tilaustyönä ja julkaista avoimen lähdekoodin periaatteiden mukaisesti avoimella lisenssillä.</li>
</ol><p>Aluksi kannattaa kuitenkin <a href="http://fi.flossmanuals.net/wordpress/yhteystiedot/">ottaa yhteyttä ylläpitoon</a>.</p>
<h2><strong>Oppaassa on kirjoitusvirhe tai se ei ole ajan tasalla! </strong></h2>
<p><a href="http://fi.flossmanuals.net/kirjoita/">Kirjoita</a>-osassa voi vapaasti korjata erilaisia kirjoitusvirheitä, päivittää oppaita ohjelmien nykyisiin versioihin tai lisätä oppaisiin tarpeellista lisätietoa.</p>
<h2><strong>Oppaan kuvankaappauksia ei ole suomennettu! </strong></h2>
<p>Valitettavasti kaikkia avoimen lähdekoodin ohjelmia ei ole vielä suomennettu kokonaan. Ohjelmien lokalisaatioprojekteihin osallistuminen esimerkiksi <a href="https://launchpad.net/">Launchpadissa</a> tai <a href="http://translatewiki.net/">Translatewikissä</a> on hyvä tapa tukea avoimen lähdekoodin käyttöä Suomessa.</p>
<h2><strong>Mistä saan FLOSS Manualsin lähdekoodin? </strong></h2>
<p>FLOSS Manualsin <a href="https://github.com/sourcefabric/Booktype">Booktypen</a>, <a href="https://github.com/esetera/BookiPublisher">Bookipublisherin</a> ja <a href="https://github.com/esetera/Objavi">Objavin</a> lähdekoodit löytyvät <a href="https://github.com/">GitHubista</a>. Suomenkielinen sivusto käyttää näistä hieman muunneltuja versioita, joten perusversiot voivat poiketa huomattavasti tämän sivun toiminnasta ja ulkoasusta.</p>
<h2><strong>Mistä saa oppaita painettuna kirjana?  </strong></h2>
<p>Painettuja versioita oppaista on myynnissä <a href="http://www.lulu.com/shop/search.ep?contributorId=1054115">Lulu</a>-kirjakaupassa. Mikäli oppaasta tarvitaan huomattavasti suurempaa painosta, kannattaa <a href="http://fi.flossmanuals.net/wordpress/yhteystiedot/">ottaa yhteyttä ylläpitoon</a>, jotta voidaan järjestää oppaiden painatus jossain paikallisessa painossa.</p>
<h2><strong>Kuka toteutti suomenkielisen sivuston?</strong></h2>
<p>Suomalaisen lokalisaation toteutti vuosina 2009-2011 mediakultuuriyhdistys <a href="http://www.m-cult.org/">m-cult</a> osana osallistuvan median menetelmien ja työkalujen kehittämishanke <a href="http://medios.metropolia.fi/">Medios</a>-projektia. Medios-projektia tukivat <a href="http://www.esr.fi/">Euroopan sosiaalirahasto</a> ja <a href="http://www.laaninhallitus.fi/etela">Etelä-Suomen lääninhallitus</a>.</p>
<h2><strong>Millä lisenssillä oppaat on lisensoitu? </strong></h2>
<p>Yleisin lisenssi on <a href="http://www.gnu.org/licenses/gpl-2.0.html">GNU General Public License version 2</a>. Erilaiset <a href="http://creativecommons.fi/">Creative Commons </a>-lisenssit ovat myös yleisiä.</p>
<p> </p></div><ul Class="menu-goes-here"><li Class="booki-section">Johdanto</li><li><a href="/floss-manuals/index">Johdanto</a></li>
<li><a href="/floss-manuals/ch002_tekninen-kirjoittaminen">Tekninen kirjoittaminen</a></li>
<li><a href="/floss-manuals/ch003_vapaa-dokumentaatio">Vapaa dokumentaatio</a></li>
<li><a href="/floss-manuals/ch004_vapaat-oppaat">Vapaat oppaat</a></li>
<li Class="booki-section">Lukeminen</li><li><a href="/floss-manuals/ch006_lue">Lue</a></li>
<li Class="booki-section">Kirjoittaminen</li><li><a href="/floss-manuals/ch008_kirjautuminen">Kirjautuminen </a></li>
<li><a href="/floss-manuals/ch009_asetukseni">Asetukseni</a></li>
<li><a href="/floss-manuals/ch010_kirjan-luominen">Kirjan luominen</a></li>
<li><a href="/floss-manuals/ch011_lukujen-luominen">Lukujen luominen</a></li>
<li><a href="/floss-manuals/ch012_sisallysluettelo">Sisällysluettelo</a></li>
<li><a href="/floss-manuals/ch013_kuvien-lisaaminen">Kuvien lisääminen</a></li>
<li><a href="/floss-manuals/ch014_viestinta">Viestintä</a></li>
<li Class="booki-section">Liitteet</li><li><a href="/floss-manuals/ch016_ukk">UKK</a></li>
<li><a href="/floss-manuals/ch017_tekijat">Tekijät</a></li>
</ul>
