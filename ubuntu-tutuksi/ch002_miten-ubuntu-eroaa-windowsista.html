<html dir="None"><body><div id="main-content"><div class="title" style="font-size: 14px; font-weight: bold; padding-bottom: 5px; overflow: hidden; width: 610px;">
<h1>Miten Ubuntu eroaa Windowsista?</h1>
</div>
<h1> </h1>
<p><br>Tässä luvussa on kuvattu merkittävimmät käytännön erot Windowsiin Ubuntua käytettäessä. </p>
<h2>Ohjelmien asennus ja päivittäminen </h2>
<p>Windows-käyttäjä on tottunut asentamaan ohjelmia ajamalla asennusohjelman (esim. install.exe) ja napsauttelemalla <strong>OK</strong> ja <strong>Jatka</strong> kunnes ohjelma on asennettu. Ubuntussa näin ei tehdä koskaan. Kaikki Ubuntun ohjelmat asennetaan käyttäen erityistä ohjelmapakettien hallintaohjelmistoa. Pakettihallinnan valikoimasta ruksitaan asennettavat ohjelmat, ja painamalla <strong>Toteuta</strong>-nappia ne asentuvat automaattisesti. Pakettihallinta tietää myös mitkä kaikki ohjelmat Ubuntuun on asennettu, ja siksi osaa jopa päivittää kaikki asennetut ohjelman uusimpaan versioon yhdellä komennolla. Ohjelmia voi lisätä ja poistaa helpoiten valitsemalla valikosta <strong>Sovellukset</strong> &gt; <strong>Lisää tai poista</strong>... Ylläpito-oikeudet omaavalle käyttäjälle ilmestyy ruudun vasempaan ylälaitaan ilmoitus, kun asennetuista ohjelmista on päivityksiä saatavilla. Tietoturvapäivitykset on mahdollista asettaa asentumaan automaattisesti. </p>
<h2>Palomuuri </h2>
<p>Linux-käyttöjärjestelmässä on sisäänrakennettuna palomuuri. Sitä tarvitsee muuttaa vain palvelinkäytössä. Koska Ubuntussa ei ole verkkopalveluita käynnissä ellei niitä ole erikseen asentanut, ei normaalin kotikäyttäjän tarvitse tehdä palomuurille mitään. </p>
<h2>Virukset</h2>
<p><br>Virukset ovat lähinnä Windows-käyttöjärjestelmän ongelma. Mac- ja Linux -käyttäjät eivät tarvitse virustorjuntaa, sillä aktiivisesti leviäviä viruksia ei ole ja käyttöjärjestelmien rakenteesta johtuen tuskin tuleekaan. On kuitenkin edelleen syytä olla tarkkana mitä ohjelmia suorittaa, eli sähköpostissa tai www-sivulla olevaa tuntematonta ohjelmaa ei pidä ajaa. <br>Käyttäjätunnukset ja käyttöoikeudet </p>
<p>Myös Windowsissa on eri käyttäjätunnuksia, mutta Linuxissa niiden käyttö on pakollista, ja käyttöoikeudet on rajattu tiukemmin. Yleensä normaalikäyttäjä ei esimerkiksi voi muokata mitään muita tiedostoja kuin niitä, jotka sijaitsevat hänen omassa kotikansiossaan. Tietyt toimenpiteet, kuten ohjelmien asentaminen ja päivittäminen, vaatii ylläpito-oikeudet. Ylläpitoon oikeutetulta käyttäjältä kysytään hänen salasanaansa kun hän yrittää suorittaa ylläpito-oikeuksia vaativia toimenpiteitä. </p>
<h2>Käyttäjän ”ubuntu” kotikansio. </h2>
<p>Linuxin tiedostojärjestelmässä ei ole erillisiä A, C, D jne. asemia kuten Windowsissa, vaan kaikki tiedostot on liitetty samaan tiedostojärjestelmään, jonka juuri on<strong> /</strong> (kauttaviiva). Kaikki käyttäjien tiedostot sijaitsevat käyttäjien omissa kotihakemistoissa <strong>/home</strong>-hakemiston alla, muut hakemistot ovat erilaisia järjestelmäkansioita. Ubuntussa käyttäjä voi selailla tiedostojaan avaamalla valikosta <strong>Sijainti</strong> &gt; <strong>Kotikansio</strong>. Windowsin <strong>Oma tietokone</strong>-näkymää vastaava kohta löytyy valikosta <strong>Sijainti</strong> &gt; <strong>Tietokone</strong>. <br> </p></div><ul Class="menu-goes-here"><li Class="booki-section">Johdanto</li><li><a href="/ubuntu-tutuksi/index">Mikä on Linux?</a></li>
<li><a href="/ubuntu-tutuksi/ch002_miten-ubuntu-eroaa-windowsista">Miten Ubuntu eroaa Windowsista?</a></li>
<li Class="booki-section">Kokeileminen ja asentaminen</li><li><a href="/ubuntu-tutuksi/ch004_ubuntun-asentaminen">Ubuntun asentaminen</a></li>
<li Class="booki-section">Käyttö</li><li><a href="/ubuntu-tutuksi/ch006_ubuntun-peruskaytto">Ubuntun peruskäyttö</a></li>
<li><a href="/ubuntu-tutuksi/ch007_internet-selailu">Internet-selailu</a></li>
<li><a href="/ubuntu-tutuksi/ch008_toimisto-ohjelmisto">Toimisto-ohjelmisto</a></li>
<li Class="booki-section">Ylläpito</li><li><a href="/ubuntu-tutuksi/ch010_ubuntun-perusyllapito">Ubuntun perusylläpito</a></li>
<li><a href="/ubuntu-tutuksi/ch011_komentorivi">Komentorivi</a></li>
<li Class="booki-section">Liitteet</li><li><a href="/ubuntu-tutuksi/ch013_lisenssi">Lisenssi</a></li>
</ul>